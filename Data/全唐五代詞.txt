全唐五代詞
# 沈佺期
【迴波樂】
迴波爾時佺期。流向嶺外生歸。身名已蒙齒錄，袍笏未復牙緋。
* 〈津逮本《本事詩·嘲戲第七》〉
# 楊廷玉
* 〈楊廷玉（生卒年裏不詳），武則天表侄，曾任蘇州嘉興令。為人貪狠無厭，為御史康訔所推奏，斷死，後獲赦免。事跡據《朝野僉載》卷二。
* 楊廷玉存詞一首，據寶顏本《朝野僉載》入錄，用談本《太平廣記》參校。〉
【迴波詞】
迴波爾時廷玉。打獠取錢未足。阿姑婆見作天子，傍人不得棖觸。
* 〈寶顏本《朝野僉載》卷二〉
# 李景伯
* 〈李景伯（生卒年不詳），邢州柏仁（今河北隆堯）人。李懷遠之子。中宗景龍中為給事中，後遷諫議大夫。睿宗景雲中，進太子右庶子，累遷右散騎常侍，尋以老疾致仕。玄宗開元中卒。《舊唐書》卷九、《新唐書》卷一一六有傳。
* 李景伯存詞一首，據潘本《大唐新語》入錄，用顧本《隋唐嘉話》、談本《太平廣記》、宋本《太平御覽》、洪本《唐詩紀事》、嘉靖本《萬首唐人絕句》、宋本《樂府詩集》參校。〉
【迴波詞】
迴波爾時酒卮。微臣職在箴規。侍宴既過三爵，喧譁竊恐非儀。
* 〈潘本《大唐新語》卷三〉
# 中宗朝優人
* 〈優人，名里不詳。詞一首，據津逮本《本事詩》入錄。〉
【迴波詞】
迴波爾時栲栳。怕婦也是大好。外邊祇有裴談，內裏無過李老。
* 〈津逮本《本事詩·嘲戲第七》〉
# 李隆基
【好時光】
寶髻偏宜宮樣。蓮臉嫩，體紅香。眉黛不須張敞畫，天教入鬢長。莫倚傾國貌，嫁娶個，有情郎。彼此當年少，莫負好時光。
* 〈朱本《尊前集》〉
# 李白
【連理枝】
雪蓋宮樓閉。羅幕昏金翠。鬥鴨闌干。香心淡薄，梅梢輕倚。噴寶猊香燼麝煙濃，馥紅綃翠被。
【連理枝】
淺畫雲垂帔。點滴昭陽淚。咫尺宸居，君恩斷絕，似遠千里。望水晶簾外竹枝寒，守羊車未至。
【清平樂】
禁庭春畫。鶯羽披新繡。百草巧求花下鬥。祗賭珠璣滿鬥。
日晚卻理殘妝。御前閑舞霓裳。誰道腰肢窈窕，折旋笑得君王。
【清平樂】
禁闈清夜。月探金窗罅。玉帳鴛鴦噴蘭麝。時落銀燈香灺。
女伴莫話孤眠。六宮羅綺三千。一笑皆生百媚，宸衷教在誰邊。
【清平樂】
煙深水闊。音信無由達。惟有碧天雲外月。偏照懸懸離別。
盡日感事傷懷。愁眉似鎖難開。夜夜長留半被，待君魂夢歸來。
【清平樂】
鸞衾鳳褥。夜夜常孤宿。更被銀臺紅蠟燭。學妾淚珠相續。
花貌些子時光。拋人遠泛瀟湘。欹枕悔聽寒漏，聲聲滴斷愁腸。
【清平樂】
畫堂晨起。來報雪花墜。高卷簾櫳看佳瑞。皓色遠迷庭砌。
盛氣光引爐煙，素草寒生玉佩。應是天仙狂醉。亂把白雲揉碎。
【菩薩蠻】
平林漠漠煙如織。寒山一帶傷心碧。瞑色入高樓。有人樓上愁。
玉階空佇立。宿鳥歸飛急。何處是回程。長亭接短亭。
【菩薩蠻】
舉頭忽見衡陽雁。千聲萬字情何限。叵耐薄情夫。一行書也無。
泣歸香閣恨。和淚淹紅粉。待雁卻回時。也無書寄伊。
【清平調】
雲想衣裳花想容。春風拂檻露華濃。若非群玉山頭見，會向瑤臺月下逢。
【清平調】
一枝紅艷露凝香。雲雨巫山枉斷腸。借問漢宮誰得似，可憐飛燕倚新妝。
【清平調】
名花傾國兩相歡。常得君王帶笑看。解得春風無限恨。沈香亭北倚闌干。
* 〈以上十二首朱本《尊前集》〉
【憶秦娥】
簫聲咽。秦娥夢斷秦樓月。秦樓月。年年柳色。灞橋傷別。
樂遊原上清秋節。咸陽古道音塵絕。音塵絕。西風殘照，漢家陵闕。
* 〈津逮本《邵氏聞見後錄》卷一九〉
【菩薩蠻】
遊人盡道江南好。遊人只合江南老。未老莫還鄉。還鄉空斷腸。
繡屏金屈曲。醉入花叢宿。春水碧如天。畫船聽雨眠。
【竹枝詞】
一聲望帝花片飛。萬里明妃雪打圍。馬上胡兒哪解聽，琵琶應道不如歸。
【竹枝詞】
命輕人鲊甕頭船。日瘦鬼門關外天。北人墮淚南人笑，青壁無梯聞杜鵑。
# 戴叔倫
【轉應詞】
邊草。邊草。邊草盡來兵老。山南山北雪晴。千里萬里月明。明月。明月。胡笳一聲愁絕。
* 〈宋本《樂府詩集》卷八二〉
# 劉長卿
* 〈劉長卿（？～七九〇？），字文房。宣州（今安徽宣城）人，其家久居長安。少居嵩山讀書。玄宗天寶間登進士第。天寶十四載（七五五）任長洲尉。肅宗至德三載（七五八）攝海鹽令。因事陷獄，上元元年（七六）貶潘州南巴尉。後入朝任監察御史。代宗大歷五年（七七〇），以檢校祠部員外郎為轉運判官、知淮西鄂嶽轉運留後。十一年（七七六）前後貶睦州司馬。德宗即位初，遷隨州刺史。約卒於貞元六年（七九〇）前後。有《劉隨州文集》十一卷。事跡具《新唐書》卷六《藝文志》、《唐詩紀事》卷二六、《唐才子傳校箋》卷二、傅璇琮《唐代詩人叢考》。
* 劉長卿詞一首，據津逮本《劇談錄》錄入，參校四庫本《劇談錄》、守山本《唐語林》、董本、清鈔本《青瑣高議》、明本《劉隨州文集》、活字本《劉隨州集》、宋本《文苑英華》。〉
【謫仙怨】
晴川落日初低。惆悵孤舟解攜。鳥去平蕪遠近，人隨流水東西。
白雲千里萬里，明月前溪後溪。獨恨長沙謫去。江潭春草萋萋。
* 〈津逮本《劇談錄》卷下〉
# 韋應物
【調笑】
胡馬。胡馬。遠放燕支山下。跑沙跑雪獨嘶。東望西望路迷。迷路。迷路。邊草無窮日暮。
【調笑】
河漢。河漢。曉掛秋城漫漫。愁人起望相思。江南塞北別離。離別。離別。河漢雖同路絕。
【三臺】
一年一年老去，來日後日花開。未報長安平定，萬國豈得銜杯。
【三臺】
冰泮寒塘水淥。雨余百草皆生。朝來門巷無事，晚下高齋有情。
* 〈以上四首朱本《尊前集》〉
# 張志和
【漁父】
西塞山邊白鷺飛。桃花流水鱖魚肥。青箬笠，綠蓑衣。斜風細雨不須歸。
【漁父】
釣臺漁父褐為裘。兩兩三三蚱蜢舟。能縱棹，慣乘流。長江白浪不曾憂。
【漁父】
雪溪灣裏釣魚翁。蚱蜢爲家西復東。江上雪，浦邊風。反著荷衣不歎窮。
【漁父】
松江蟹舍主人歡。菰飯蓴羹亦共飡。楓葉落，荻花乾。醉泊漁舟不覺寒。
【漁父】
青草湖中月正圓。巴陵漁父棹歌還。釣車子，掘頭船。樂在風波不用仙。
* 〈以上五首叢刊本《李文饒文集》別集卷七《玄真子漁歌記》〉
# 無名氏
* 〈無名氏詞十五首，據《金奩集》朱本錄入，用鮑本校。〉
【漁父】
遠山重疊水縈紆。水碧山青畫不如。山水裏，有巖居。誰道儂家也釣魚。
【漁父】
釣得紅鮮劈水開。錦鱗如畫逐鉤來。從棹尾，且穿腮。不管前溪一夜雷。
【漁父】
桃花浪起五湖春。一葉隨風萬里身。車宛□，餌輪囷。水邊時有羨魚人。
【漁父】
五嶺風煙絕四鄰。滿川鳧雁是交親。風觸岸，浪搖身。青草燈深不見人。
【漁父】
雪色髭須一老翁。時開短棹撥長空。微有雨，正無風。宜在五湖煙水中。
【漁父】
殘霞晚照四山明。雲起雲收陰又晴。風腳動，浪頭生。定是虛篷夜雨聲。
【漁父】
極浦遙看兩岸花。碧波微影弄晴霞。孤艇小，信橫斜。那個汀洲不是家。
【漁父】
洞庭湖上晚風生。風觸湖心一葉橫。蘭棹快，草衣輕。只釣鱸魚不釣名。
【漁父】
舴艋為舟力幾多。江頭雷雨半相和。珍重意，下長波。半夜潮生不柰何。
【漁父】
垂楊灣外遠山微。萬里晴波浸落暉。擊楫去，本無機。驚起鴛鴦撲鹿飛。
【漁父】
艟波棹子橛頭船。青草湖中欲暮天。看白鳥，下長川。點破瀟湘萬里煙。
【漁父】
料理絲綸欲放船。江頭明月向人圓。尊有酒，坐無氈。拋下漁竿踏水眠。
【漁父】
風攪長空浪攪風。魚龍混雜一川中。藏遠漵，系長松。盡待雲收月照空。
【漁父】
舴艋為家無姓名。胡蘆中有甕頭清。香稻飯，紫蒓羹。破浪穿雲樂性靈。
【漁父】
偶然香餌得長鱏。魚大船輕力不任。隨遠近，共浮沈。事事從輕不要深。
* 〈以上朱本《金奩集》〉
# 張松齡
【漁父】
樂在風波釣是閑。草堂松逕已勝攀。太湖水，洞庭山。狂風浪起且須還。
* 〈洪本《唐詩紀事》卷四六〉
# 王建
【宮中三臺】
魚藻池邊射鴨。芙蓉苑裏看花。日色赭袍相似。不著紅鸞扇遮。
【宮中三臺】
池北池南草綠，殿前殿後花紅。天子千秋萬歲，未央明月清風。
【江南三臺】
揚州池邊少婦，長幹市裏商人。三年不得消息，各自拜鬼求神。
【江南三臺】
青草臺邊草色，飛猿嶺上猿聲。萬里三湘客到，有風有雨人行。
【江南三臺】
樹頭花落花開。道上人去人來。朝愁暮愁即老，百年幾度三臺。
【江南三臺】
鬥身強健且為。頭白齒落難追。準擬百年千歲，能得幾許多時。
【宮中調笑】
團扇。團扇。美人病來遮面。玉顏憔悴三年。誰復商量管弦。弦管。弦管。春草昭陽路斷。
【宮中調笑】
胡蝶。胡蝶。飛上金枝玉葉。君前對舞春風，百葉桃花樹紅。紅樹。紅樹。燕語鶯啼日暮。
【宮中調笑】
羅袖。羅袖。暗舞春風已舊。遙看歌舞玉樓。好日新妝坐愁。愁坐。愁坐。一世虛生虛過。
【宮中調笑】
楊柳。楊柳。日暮白沙渡口。船頭江水茫茫。商人少婦斷腸。腸斷。腸斷。鷓鴣夜飛失伴。
* 〈以上十首朱本《尊前集》〉
# 釋德誠
【撥棹歌】
有一魚兮偉莫裁。混虛包納信奇哉。能變化，吐風雷。下線何曾釣得來。
【撥棹歌】
千尺絲綸直下垂。一波才動萬波隨。夜靜水寒魚不食，滿船空載月明歸。
【撥棹歌】
莫學他家弄釣船。海風起也不知邊。風拍岸，浪掀天。不易安排得帖然。
【撥棹歌】
大釣何曾離釣求。拋竿卷線卻成愁。法卓卓，樂悠悠。自是遲疑不下鉤。
【撥棹歌】
別人只看采芙蓉。香氣長黏繞指風。兩岸映，一船紅。何曾解染得虛空。
【撥棹歌】
靜不須禪動即禪。斷雲孤鶴兩蕭然。煙浦畔，月川前。槁木形骸在一船。
【撥棹歌】
莫道無修便不修。菩提癡坐若為求。勤作棹，慧為舟。這個男兒始徹頭。
【撥棹歌】
水色春光處處新。本來不俗不同塵。著氣力，用精神。莫作虛生浪死人。
【撥棹歌】
獨倚蘭橈入遠灘。江花漠漠水漫漫。空釣線，沒腥膻。那得凡魚總上竿。
【撥棹歌】
揭卻雲篷進卻船。一竿雲影一潭煙。既擲網，又拋筌。莫教倒被釣絲牽。
【撥棹歌】
蒼苔滑靜坐忘機。截眼寒雲葉葉飛。戴箬笠，掛蓑衣。別無歸處是吾歸。
【撥棹歌】
外卻形骸放卻情。蕭然孤坐一船輕。圓月上，四方明。不是奇人不易行。
【撥棹歌】
世知我懶一何嗔。宇宙船中不管身。烈香飲，落花茵。祖師元是個閑人。
【撥棹歌】
都大無心罔象間。此中那許是非關。山卓卓，水潺潺。忙者自忙閑者閑。
【撥棹歌】
鼓棹高歌自適情。音稀和寡出囂塵。清風起，浪元平。也且隨流逐勢行。
【撥棹歌】
浪宕從來水國間。高歌龜枕看遙山。紅蓼岸，白萍灣。肯被蘭橈使不閑。
【撥棹歌】
一葉虛舟一副竿。了然無事坐煙灘。忘得喪，任悲歡。卻教人喚有多端。
【撥棹歌】
一任孤舟正又斜。乾坤何路指津涯。拋歲月，臥煙霞。在處江山便是家。
【撥棹歌】
愚迷未識主人翁。終日孜孜恨不同。到彼岸，出樊籠。元來只是舊時公。
【撥棹歌】
古釣先生鶴發垂。穿波出浪不曾疑。心蕩蕩，笑怡怡。長道無人畫得伊。
【撥棹歌】
一片江雲倏忽開。翳空朗日若為哉。適消散，又徘徊。試問本從何處來。
【撥棹歌】
不妨輪線不妨鉤。只要鉤輪得自由。擲即擲，收即收。無蹤無跡樂悠悠。
【撥棹歌】
釣下俄逢赤水珠。光明圓澈等清虛。靜即出，覓還無。不在驪龍不在魚。
【撥棹歌】
臥海孥雲勢莫知。優遊何處不相宜。香象子，大龍兒。甚麼波濤颺得伊。
【撥棹歌】
雖慕求魚不食魚。網簾篷戶本空無。在世界，作凡夫。知聞只是個毗盧。
【撥棹歌】
香餌針頭也不無。向來只是釣名魚。波沃日，浪涵虛。萬象籮籠號有餘。
【撥棹歌】
乾坤為舸月為篷。一屏雲山一罨風。身放蕩，性靈空。何妨南北與西東。
【撥棹歌】
終日江頭理棹間。忽然失濟若為還。灘急急，水潺潺。爭把浮生作等閑。
【撥棹歌】
有鶴翺翔四海風。往來蹤跡在虛空。圖不得，算何窮。日月還教沒此中。
【撥棹歌】
釣頭曾未曲些些。靜向江濱度歲華。酌山茗，折蘆花。誰言埋沒在煙霞。
【撥棹歌】
吾自無心無事間。此心只有水雲關。攜鈞竹，混塵寰。喧靜都來離又閑。
【撥棹歌】
晴川清瀨水橫流。瀟灑元同不系舟。長自在，恣優遊。將心隨逐幾時休。
【撥棹歌】
歐冶銛鋒價最高。海中收得用吹毛。龍鳳繞，鬼神號。不見全牛可下刀。
【撥棹歌】
動靜由來兩本空。誰教日夜強施功。波渺渺，霧蒙蒙。卻成江上隱雲中。
【撥棹歌】
問我生涯只是船。子孫各自睹機緣。不由地，不由天。除卻蓑衣無可傳。
【撥棹歌】
媚俗無機獨任真。何須洗耳復澄神。雲與月，友兼親。敢向浮漚任此身。
【撥棹歌】
逐愧追歡不識休。津梁渾不掛心頭。霜葉落，岸花秋。卻教漁父為人愁。
【撥棹歌】
二十年來江上遊。水清魚見不吞鉤。釣竿斫盡重栽竹，不計工程得便休。
【撥棹歌】
三十餘年坐釣臺。釣頭往往得黃能。錦鱗不遇虛勞力，收取絲綸歸去來。
* 〈以上三十九首元刻本《機緣集》〉
# 劉禹錫
【楊柳枝】
塞北梅花羌笛吹。淮南桂樹小山詞。請君莫奏前朝曲，聽唱新翻楊柳枝。
【楊柳枝】
南陌東城春早時，相逢何處不依依。桃紅李白皆誇好，須得垂楊相發揮。
【楊柳枝】
鳳闕輕遮翡翠帷。龍墀遙望曲塵絲。禦溝春水相輝映，狂殺長安年少兒。
【楊柳枝】
金谷園中鶯亂飛。銅駝陌上好風吹。城東桃李須臾盡，爭似垂楊無限時。
【楊柳枝】
花萼樓前初種時。美人樓上鬥腰肢。如今拋擲長街裏，露葉如啼欲恨誰。
【楊柳枝】
煬帝行宮汴水濱。數株殘柳不勝春。晚來風起花如雪，飛入宮墻不見人。
【楊柳枝】
禦陌青門拂地垂。千條金縷萬條絲。如今綰作同心結，將贈行人知不知。
【楊柳枝】
城外春風吹酒旗。行人揮袂日西時。長安陌上無窮樹，唯有垂楊管別離。
【楊柳枝】
輕盈裊娜占年華。舞榭妝樓處處遮。春盡絮飛留不得，隨風好去落人家。
【楊柳枝】
揚子江頭煙景迷。隋家宮樹拂金堤。嵯峨猶有當時色，半蘸波中水鳥棲。
【竹枝】
* 〈四方之歌，異音而同樂。歲正月，余來建平，里中兒聯歌《竹枝》，吹短笛擊鼓以赴節。歌者揚袂睢舞，以曲多為賢。聆其音，中黃鐘之羽。卒章激訐如吳聲，雖傖儜不可分，而含思宛轉，有淇澳之艷。昔屈原居沅、湘間，其民迎神，詞多鄙陋，乃為作《九歌》，到於今荊楚鼓舞之。故余亦作《竹枝詞》九篇，俾善歌者揚之，附於末。後之聆巴俞歈，知變風之自焉。〉
白帝城頭春草生。白鹽山下蜀江清。南人上來歌一曲，北人莫上動鄉情
【竹枝】
山桃紅花滿上頭。蜀江春水拍山流。花紅易衰似郎意，水流無限似儂愁。
【竹枝】
江上春來新雨晴。瀼西春水殻紋生。橋東橋西好楊柳，人來人去唱歌行。
【竹枝】
日出三竿春霧消。江頭蜀客駐蘭橈。憑寄狂夫書一紙，住在成都萬里橋。
【竹枝】
兩岸山花似雪開。家家春酒滿銀杯。昭君坊中多女伴，永安宮外踏青來。
【竹枝】
瞿塘嘈嘈十二灘。此中道路古來難。長恨人心不如水，等閑平地起波瀾。
【竹枝】
巫峽蒼蒼煙雨時。清猿啼在最高枝。個裏愁人腸自斷，由來不是此聲悲。
【竹枝】
城西門前灩澦堆，年年波浪不能摧。懊恨人心不如石，少時東去復西來。
【竹枝】
楊柳青青江水平。聞郎江上唱歌聲。東邊日出西邊雨，道是無晴還有晴。
【竹枝】
楚水巴山江雨多。巴人能唱本鄉歌。今朝北客思歸去，回入紇那披綠蘿。
【紇那曲】
楊柳郁青青。竹枝無限情。同郎一回顧，聽唱紇那聲。
【紇那曲】
踏曲興無窮。調同詞不同。願郎千萬壽，長作主人翁。
【憶江南】
春去也，多謝洛城人。弱柳從風疑舉袂，叢蘭裛露似沾巾。獨坐亦含嚬。
【浪淘沙】
九曲黃河萬里沙。浪淘風簸自天涯。如今直上銀河去，同到牽牛織女家。
【浪淘沙】
洛水橋邊春日斜。碧流輕淺見瓊沙。無端陌上狂風急，驚起鴛鴦出浪花。
【浪淘沙】
汴水東流虎眼紋。清淮曉色鴨頭春。君看渡口淘沙處，渡卻人間多少人。
【浪淘沙】
鸚鵡洲頭浪颭沙。青樓春望日將斜。銜泥燕子爭歸舍，獨自狂夫不憶家。
【浪淘沙】
濯錦江邊兩岸花。春風吹浪正淘沙。女郎剪下鴛鴦錦，將向中流定晚霞。
【浪淘沙】
日照澄洲江霧開。淘金女伴滿江隈。美人首飾侯王印，盡是沙中浪底來。
【浪淘沙】
八月濤聲吼地來。頭高數丈觸山回。須臾卻入海門去，卷起沙堆似雪堆。
【浪淘沙】
莫道讒言如浪深。莫言遷客似沙沈。千淘萬漉雖辛苦，吹盡寒沙始到金。
【浪淘沙】
流水淘沙不暫停。前波未滅後波生。令人忽憶瀟湘渚，回唱迎神三兩聲。
【瀟湘神】
湘水流。湘水流。九疑雲物至今秋。若問二妃何處所，零陵芳草露中愁。
【瀟湘神】
斑竹枝。斑竹枝。淚痕點點寄相思。楚客欲聽瑤瑟怨，瀟湘深夜月明時。
【拋球樂】
五色繡團圓。登君玳瑁筵。最宜紅燭下，偏稱落花前。上客如先起，應須贈一船。
【拋球樂】
春早見花枝。朝朝恨發遲。及看花落後，卻憶未開時。幸有拋球樂，一杯君莫違。
【楊柳枝】
迎得春光先到來。輕黃淺綠映樓臺。只緣裊娜多情思，便被東風長挫摧。
【楊柳枝】
巫峽巫山楊柳多。朝雲暮雨遠相和。因想陽臺無限事，為君回唱竹枝歌。
* 〈以上三十八首朱本《尊前集》〉
【憶江南】
春過也，共惜艷陽年。猶有桃花流水上，無辭竹葉醉樽前。惟待見青天。
* 〈宋本《樂府詩集》卷八二〉
# 白居易
【楊柳枝】
六么水調家家唱，白雪梅花處處吹。古歌舊曲君休聽，聽取新翻楊柳枝。
【楊柳枝】
陶令門前四五樹，亞夫營裏百千條。何似東都正二月，黃金枝映洛陽橋。
【楊柳枝】
依依裊裊復青青。勾引春風無限情。白雪花繁空撲地，綠絲條弱不勝鶯。
【楊柳枝】
紅板江橋青酒旗。館娃宮暖日斜時。可憐雨歇東風定，萬樹千條各自垂。
【楊柳枝】
蘇州楊柳任君誇。更有錢塘勝館娃。若解多情尋小小，綠楊深處是蘇家。
【楊柳枝】
蘇家小女舊知名。楊柳風前別有情。剝條盤作銀環樣，卷葉吹為玉笛聲。
【楊柳枝】
葉含濃露如啼眼，枝裊輕風似舞腰。小樹不禁攀折苦，乞君留取兩三條。
【楊柳枝】
人言柳葉似愁眉。更有愁腸似柳絲。柳絲挽斷腸牽斷，彼此應無續得時。
【楊柳枝】
一樹春風萬萬枝。嫩於金色軟於絲。永豐南角荒園裏，盡日無人屬阿誰。
【楊柳枝】
一樹衰殘委泥土，雙枝榮曜植天庭。定知此後天文裏，柳宿光中添兩星。
【竹枝】
瞿塘峽口水煙低。白帝城頭月向西。唱到竹枝聲咽處，寒猿閑鳥一時啼。
【竹枝】
竹枝苦怨怨何人。夜盡山空歇又聞。蠻兒巴女齊聲唱，怨殺江南病使君。
【竹枝】
巴東船舫上巴西。波面風生雨腳齊。水蓼冷花紅簌簌，江蘺濕葉碧淒淒。
【竹枝】
江畔誰家唱竹枝。前聲斷咽後聲遲。怪來調苦緣詞苦，多是通州司馬詩。
【浪淘沙】
一泊沙來一泊去，一重浪滅一重生。相攪相淘無歇日，會教山海一時平。
【浪淘沙】
白浪茫茫與海連。平沙浩浩四無邊。暮去朝來淘不住，遂令東海變桑田。
【浪淘沙】
青草湖中萬里程。黃梅雨裏一人行。愁見灘頭夜泊處，風翻暗浪打船聲。
【浪淘沙】
借問江潮與海水，何似君情與妾心。相恨不如潮有信，相思始覺海非深。
【浪淘沙】
海底飛塵終有日，山頭化石豈無時。誰道小郎拋小婦，船頭一去沒回期。
【浪淘沙】
隨波逐浪到天涯。遷客西還有幾家。卻到帝都重富貴，請君莫忘浪淘沙。
【憶江南】
江南好，風景舊曾諳。日出江花紅勝火，春來江水綠如藍。能不憶江南。
【憶江南】
江南憶，最憶是杭州。山寺月中尋桂子，郡亭枕上看潮頭。何日更重遊。
【憶江南】
江南憶，其次憶吳宮。吳酒一杯春竹葉，吳娃雙舞醉芙蓉。早晚復相逢。
【宴桃源】
前度小花靜院，不比尋常時見。見了又還休，愁卻等閑分散。腸斷。腸斷。記取釵橫鬢亂。
【宴桃源】
落月西窗驚起。好個忽忽些子。鬒鬢亸輕松，凝了一雙秋水。告你。告你。休向人間整理。
【宴桃源】
頻日雅歡幽會，打得來來越殺。說著暫分飛，蹙損一雙眉黛。無奈。無奈。兩個心兒總待。
* 〈以上二十六首朱本《尊前集》〉
【長相思】
汴水流。泗水流。流到瓜洲古渡頭。吳山點點愁。
思悠悠。恨悠悠。恨到歸時方始休。月明人倚樓。
【長相思】
深畫眉。淺畫眉。蟬鬢鬅鬙雲滿衣。陽臺行雨回。
巫山高，巫山低。暮雨瀟瀟郎不歸。空房獨守時。
* 〈以上二首毛本《唐宋諸賢絕妙詞選》卷一〉
# 吳二娘
* 〈吳二娘（生卒年裏不詳），與白居易同時之江南歌女。一說為杭州名妓。事跡具《白氏長慶集》卷二五《寄殷協律》、《吟窗雜錄》卷五、《升庵詩話》卷四、《本事詞》卷上。
* 吳二娘詞一首，據《吟窗雜錄》明刻本錄入，校以明鈔本，並參校丁本《升庵詩話》等。〉
【長相思】
深黛眉。淺黛眉。十指蘢蔥雲染衣。巫山行雨歸。
巫山高，巫山低。暮雨瀟瀟郎不歸。空房獨守時。
* 〈明刻本《吟窗雜錄》卷五〉
# 盧貞
* 〈盧貞（七七八？～八四八？），別號南郭子，居汝州梁縣（今河南臨汝）。敬宗寶歷中，為度支員外郎。文宗大和初，轉戶部郎中。開成元年（八三六），以太常少卿任諸道黜陟使。次年，任汝州刺史。四年（八三九），自大理卿出為福建觀察使。武宗會昌間，為河南尹。五年（八四五），任嶺南節度使。宣宗大中初，入為太子賓客。卒。事跡參《因話錄》卷六、《宣室志》卷八、《舊唐書》卷一七下《文宗紀》、《冊府元龜》卷一六二、《太平寰宇記》卷八、《郎官石柱題名》、陶敏《全唐詩作者小傳正補》（《湘潭師範學院學報》一九八六年一期）。
* 盧貞詞一首，據《尊前集》朱本錄入，校以吳本、毛本、明鈔本，並參校宋本《白氏長慶集》、宋本《樂府詩集》、嘉靖本《萬首唐人絕句》、洪本《唐詩紀事》。〉
【楊柳枝】
一樹依依在永豐。兩枝飛去杳無蹤。玉皇曾采人間曲，應逐歌聲入九重。
* 〈朱本《尊前集》〉
# 滕邁
* 〈滕邁（生卒年不詳），婺州東陽（今屬浙江）人，郡望河東（今山西太原）。憲宗元和十年（八一五）進士。累官至吉州刺史。文宗開成四年（八三九），任臺州刺史。後歷刑部郎中，終睦州刺史。事跡據《嘉定赤城志》卷八、《咸淳毗陵志》卷二六。
* 滕邁詞一首，據稗海本《雲溪友議》錄入，用洪本《唐詩紀事》、月窗本《詩話總龜》參校。〉
【楊柳枝】
三條陌上拂金羈。萬里橋邊映酒旗。此日令人腸欲斷，不堪將入笛中吹。
* 〈稗海本《雲溪友議》卷一〉
# 竇弘餘
* 〈竇弘餘（生卒年不詳），扶風平陵（今陝西咸陽西）人，竇常之子。武宗會昌元年（八四一）為黃州刺史。宣宗大中五年（八五一）任臺州刺史。事跡參《竇氏聯珠集·竇常傳》、《劇談錄》卷下、《嘉定赤城志》卷八。
* 竇弘餘詞一首，據《劇談錄》津逮本錄入，校以四庫本，並參校守山本《唐語林》、董本、清鈔本《青瑣高議》。〉
【廣謫仙怨】
* 〈玄宗天寶十五載正月，安祿山反，陷沒洛陽，王師敗績，關門不守。車駕幸蜀，途次馬嵬驛，六軍不發，賜貴妃自盡，然後駕發。行次駱谷，上登高下馬，謂力士曰：「吾蒼惶出狩長安，不辭宗廟。此山絕高，望見秦川。吾今遙辭陵廟。」因下馬，望東再拜，嗚咽流涕，左右皆泣。謂力士曰：「吾取九齡之言，不到如此。」乃命中使，往韶州以太牢祭之（中書令張九齡每因奏對，未嘗不諫誅祿山。上怒曰：「卿豈以王夷甫識石勒，便殺祿山。」於是不敢諫矣）。因上馬，遂索長笛，吹於曲。曲成，潸然流涕，佇立久之。時有司旋錄成譜。及鑾駕至成都，乃進此譜，請曲名。上不記之，視左右曰：「何曲？」有司具以駱谷望長安、下馬後索長笛吹出對。上良久曰：「吾省矣。吾因思九齡，亦別有意，可名此曲為謫仙怨。」其旨屬馬嵬之事，厥後以亂離隔絕，有人自西川傳得者，無由知，但呼為劍南神曲。其音怨切，諸曲莫比。大歷中，江南人盛為此曲，隨州刺史劉長卿左遷睦州司馬，祖筵之內，吹之為曲，長卿遂撰其詞，意頗自得。蓋亦不知本事。詞雲（略）。余在童幼，亦聞長老話謫仙之事頗熟。而長卿之詞，甚是才麗，與本事意興不同。余既備知，聊因暇日，輒撰其詞，復命樂工唱之，用廣不知者。其詞曰：〉
胡塵犯闕衝關，金輅提|玉顏。雲雨此時消散，君王何日歸還。
傷心朝恨暮恨，迴首千山萬山。獨望天邊初月，蛾眉猶在彎彎。
* 〈津逮本《劇談錄》卷下〉
# 李德裕
* 〈李德裕（七八七～八五），字文饒，趙郡贊皇（今屬河北）人。憲宗元和元年（八一五）以蔭補校書郎。十四年，拜監察御史。次年，擢翰林學士。穆宗長慶元年（八二一），遷考功郎中、知制誥。二年，轉中書舍人。文宗太和三年（八二九），為兵部尚書，旋出為劍南西川節度使。七年，拜平章事。八年，出為浙西節度使。開成五年（八四），復入相，進封衛國公。宣宗即位，罷相。大中元年（八四七），貶潮州司馬。次年，再貶崖州司戶。三年十二月，卒於貶所，年六十四。著有《李文饒文集》、《次柳氏舊聞》。《舊唐書》卷一七四、《新唐書》卷一八有傳。
* 李德裕作品一首，據百川本《許彥周詩話》錄入，參校稗海本《許彥周詩話》、津逮本、何本《彥周詩話》、聚珍本《能改齋漫錄》、津逮本《邵氏聞見後錄》、耘經樓本《苕溪漁隱叢話》、萬曆本《花草粹編》、明刻本《唐詞紀》、康熙本《詞綜》、康熙本《全唐詩》、內府本《歷代詩余》。〉
【步虛詞】
仙女侍，董雙成。桂殿夜寒吹玉笙。曲終卻從仙官去，萬戶千門空月明。
河漢女，玉煉顏。雲軿往往到人間。九霄有路去無跡，裊裊天風吹佩環。
* 〈百川本《許彥周詩話》〉
# 韓琮
* 〈韓琮（生卒年裏不詳），字成封，一作代封（疑誤）。穆宗長慶四年（八二四）進士。武宗初，充陳許節度判官。入為司封員外郎。大中五年（八五一），為戶部郎中。八年（八五四），遷中書舍人。十二年（八五九），任湖南觀察使。同年五月，以軍亂被逐。事跡據《新唐書·藝文志四》、《唐詩紀事》卷五八、《唐才子傳校箋》卷六。
* 韓琮詞一首，據稗海本《雲溪友議》錄入，參校嘉靖本《萬首唐人絕句》、康熙本《唐音統簽》、洪本《唐詩紀事》、月窗本《詩話總龜》、元本《新編古今事文類聚》、宋本《全芳備祖》。〉
【楊柳枝】
枝鬥芳腰葉鬥眉。春來無處不如絲。灞陵原上多離別，少有長條拂地垂。
* 〈稗海本《雲溪友議》卷一〉
# 杜牧
* 〈杜牧（八三～八五三），字牧之，京兆萬年（今陜西西安）人。文宗大和二年（八二八）登進士第。又中賢良方正直言極諫科，任弘文館校書郎，試左武衛兵曹參軍。旋佐江西觀察使沈傳師幕，後隨轉宣歙觀察使幕。大和七年（八三三），為牛僧孺淮南節度推官、監察御史裏行，轉掌書記。九年，入為監察御史。開成二年（八三七），復為宣州幕吏。次年，遷左補闕。五年，為膳部員外郎。武宗會昌二年（八四二），自比部員外郎出為黃州刺史。四年，轉池州刺史。六年，徙睦州刺史。宣宗大中間，歷司勛員外郎、吏部員外郎、湖州刺史。大中六年，遷中書舍人。卒。著有《樊川文集》。《舊唐書》卷一四七、《新唐書》卷一六六有傳。另參《唐才子傳校箋》卷六。
* 杜牧詞一首，據《尊前集》朱本錄入，參校吳本、毛本、明鈔本。〉
【八六子】
洞房深。畫屏燈照，山色凝翠沈沈。聽夜雨冷滴芭蕉，驚斷紅窗好夢，龍煙細飄繡衾。辭恩久歸長信，鳳帳蕭疏，椒殿閑扃。
輦路苔侵。繡簾垂、遲遲漏傳丹禁。葬華偷悴，翠鬟羞整，愁坐、望處金與漸遠，何時彩仗重臨。正消魂，梧桐又移翠陰。
* 〈朱本《尊前集》〉
# 無名氏_2
* 〈無名氏詞一首，據涵芬樓《說郛》本《稿簡贅筆》錄入，參校宛委山堂《說郛》本《槁簡贅筆》、嘉靖本《詞品》、萬曆本《花草粹編》、鮑奉、朱本《張子野詞》。〉
【菩薩蠻】
牡丹含露真珠顆。美人折向庭前過。含笑問檀郎。花強妾貌強。
檀郎故相惱。剛道花枝好。一餉發嬌嗔。碎挼花打人。
* 〈涵芬樓本《說郛》卷四四《稿簡贅筆》〉
# 李忱
* 〈李忱（八一～八五九）。初名怡，郡望隴西成紀（今甘肅秦安），世居長安（今陜西西安）。憲宗第十三子。穆宗長慶元年（八二一），封光王。武宗會昌六年（八四六），即帝位。次年改元大中。大中十三年卒，年五十。廟號宣宗。《舊唐書》卷一八、《新唐書》卷八有本紀。另參《杜陽雜編》卷下、《唐語林》卷七。
* 李忱詞殘句，據學津本《杜陽雜編》錄入。〉
【泰邊陲】
海嶽晏咸通。
* 〈學津本《杜陽雜編》卷下〉
# 皇甫松
* 〈皇甫松（生卒年不詳），松一作嵩，字子奇，自號檀樂子，睦州新安（今浙江淳安）人。父湜，唐著名古文家，官至工部郎中。松為牛僧孺表甥，工詩詞，亦擅文，然久試進士不第，終生未仕。光化三年十二月（九一年初），韋莊奏請追賜溫庭筠、皇甫松等人進士及第，故《花間集》稱為「皇甫先輩」，蓋唐人呼進士為先輩。事跡見《唐摭言》卷一、《唐詩紀事》卷五三。
* 皇甫松詞今存二十二首。茲以晁本《花間集》為底本錄十二首、以朱本《尊前集》錄十首，參校鄂本、吳本、陸本、茅本、玄本、湯本、雪本、毛本《花間集》、吳本、顧本、毛本《尊前集》、李一氓《花間集校》、王輯本《檀欒子詞》及互見各詞之別集、明以前所刊之總集等。〉
【天仙子】
晴野鷺鷥飛一隻。水葓花發秋江碧。劉郎此日別天仙，登綺席。淚珠滴。十二晚峰高歷歷。
【天仙子】
躑躅花開紅照水。鷓鴣飛速青山觜。行人經歲始歸來，千萬里。錯相倚。懊惱天仙應有以。
【浪淘沙】
灘頭細草接疏林。浪惡罾舡半欲沈。宿鷺眠鷗飛舊浦。去年沙觜是江心。
【浪淘沙】
蠻歌豆蔻北人愁。蒲雨杉風野艇秋。浪起䴔䴖眠不得，寒沙細細入江流。
【楊柳枝】
春入行宮映翠微。玄宗侍女舞煙絲。如今柳向空城綠，玉笛何人更把吹。
【楊柳枝】
爛熳春歸水國時。吳王宮殿柳絲垂。黃鶯長叫空閨畔，西子無因更得知。
【摘得新】
酌一卮。須教玉笛吹。錦筵紅䗶燭，莫來遲。繁紅一夜經風雨，是空枝。
【摘得新】
摘得新。枝枝葉葉春。管弦兼美酒，最關人。平生都得幾十度，展香茵。
【夢江南】
蘭燼落，屏上暗紅蕉。閑夢江南梅熟日，夜船吹笛雨蕭蕭。人語驛邊橋。
【夢江南】
樓上寢，殘月下簾旌。夢見秣陵惆悵事，桃花柳絮滿江城。雙髻坐吹笙。
【采蓮子】
菡萏香連十頃陂〈舉棹〉。小姑貪戲采蓮遲〈年少〉。晚來弄水船頭濕〈舉棹〉，更脫紅裙裏鴨兒〈年少〉。
* 〈舉棹〉
* 〈年少〉
* 〈舉棹〉
* 〈年少〉
【采蓮子】
船動湖光灩灩秋〈舉棹〉。貪看年少信船流〈年少〉。無端隔水拋蓮子〈舉棹〉，遙被人知半日羞〈年少〉。
* 〈舉棹〉
* 〈年少〉
* 〈舉棹〉
* 〈年少〉
* 〈以上十二首晁本《花間集》。〉
【竹枝】
檳榔花發〈竹枝〉鷓鴣啼〈女兒〉。雄飛煙瘴〈竹枝〉雌亦飛〈女兒〉。
* 〈竹枝〉
* 〈女兒〉
* 〈竹枝〉
* 〈女兒〉
【竹枝】
木棉花盡〈竹枝〉荔枝垂〈女兒〉。千花萬花〈竹枝〉待郎歸〈女兒〉。
* 〈竹枝〉
* 〈女兒〉
* 〈竹枝〉
* 〈女兒〉
【竹枝】
芙蓉並蒂〈竹枝〉一心連〈女兒〉。花侵隔子〈竹枝〉眼應穿〈女兒〉。
* 〈竹枝〉
* 〈女兒〉
* 〈竹枝〉
* 〈女兒〉
【竹枝】
筵中蠟燭〈竹枝〉淚珠紅〈女兒〉。合歡桃核〈竹枝〉兩人同〈女兒〉。
* 〈竹枝〉
* 〈女兒〉
* 〈竹枝〉
* 〈女兒〉
【竹枝】
斜江風起〈竹枝〉動橫波〈女兒〉。劈開蓮子〈竹枝〉苦心多〈女兒〉。
* 〈竹枝〉
* 〈女兒〉
* 〈竹枝〉
* 〈女兒〉
【竹枝】
山頭桃花〈竹枝〉谷底杏〈女兒〉。兩花窈窕〈竹枝〉遙相映〈女兒〉。
* 〈竹枝〉
* 〈女兒〉
* 〈竹枝〉
* 〈女兒〉
【拋球樂】
紅撥一聲飄。輕裘墜越綃。墜越綃。帶翻金孔雀，香滿繡蜂腰。少少拋分數，花枝正索饒。
【拋球樂】
金蹙花球小，真珠繡帶垂。繡帶垂。幾回沖鳳蠟，千度入香懷。上客終須醉，觥盂且亂排。
【怨回紇】
白首南朝女，愁聽異域歌。收兵頡利國，飲馬胡盧河。
毳布腥膻久，穹廬歲月多。雕窠城上宿，吹笛淚滂沱。
【怨回紇】
祖席駐征棹，開帆候信潮。隔筵桃葉泣，吹管杏花飄。
船去鷗飛閣，人歸塵上橋。別離惆悵淚，江路濕紅蕉。
* 〈以上十首朱本《尊前集》〉
# 溫庭筠
* 〈溫庭筠（八一二～八七〇），本名歧，字飛卿，太原祁（今山西祁縣）人。相貌奇醜，人稱「溫鍾馗」。初至京師，人士翕然推重，與當世詩人李商隱齊名，號「溫李」。然生性傲岸，恃才詭激，好譏訶權貴，取憎於時，尤為宰相令狐綯所不容，由是累年不第。宣宗大中十三年（八五九）始授隨縣尉，終仕國子助教。事跡見《舊唐書》卷一九下、《新唐書》卷九一《溫大雅傳》附、《唐詩紀事》卷五四、《唐才子傳校箋》卷八、夏承燾《唐宋詞人年譜·溫飛卿系年》。溫庭筠詞，原有《金荃集》，歐陽炯《花間集序》即稱「近代溫飛卿復有《金荃集》」，而未言卷數。《新唐書·藝文志》著錄有《金荃集》十卷，然未知是否為詞之專集。清顧嗣立跋《溫飛卿詩集》謂見宋刻《全荃詞》一卷，然此本既未見公私著錄，又未聞流傳，不無可疑。
* 今存溫詞，始見於《花間集》所錄六十六首；近人劉毓盤《唐五代宋遼金元名家詞輯》有《金荃詞》一卷（簡稱劉輯本），收詞七十二首；王國維《唐五代二十一家詞輯》有《金荃詞》一卷，收詞七十首；盧冀野《溫飛卿及其詞》輯有《詞錄》，得詞六十七首，系據《花間集》、《尊前集》而錄之。案《花間集》北宋刊本早已亡佚，今傳最早之本為南宋紹興十八年（一一四八）刊晁謙之跋本（簡稱晁本），一九五五年文學古籍刊行社有影印本。其次為淳熙十一、十二年（一一八四——一一八五）鄂州刊公文冊子紙本（簡稱鄂本），《四印齋所刻詞》本據以仿刻，《四部備要》本又據四印齋本排印。另明末毛氏汲古閣刊《詞苑英華》本（簡稱毛本）謂出自南宋開禧元年（一二五）陸遊二跋本，然開禧本久佚。明刊《花間集》本頗叢雜，知見者有：一、正德辛巳（一五二二）陸元大覆刻晁謙之跋本（簡稱陸本），此本校印頗精，校正晁本錯刻約三十處。《景刊宋金元明本詞》本即據陸本景刊，清光緒十四年（一八八八）《邵武徐氏叢書》本亦據陸本翻刻。二、明萬曆八年（一五八〇）茅氏淩霞山房刊本（簡稱茅本）。此本以陸本為底本，附溫博《花間集補》一卷、茅一楨《音釋》二卷。萬曆四十年（一六一二）有重修本。三、萬曆三十年壬寅（一六二）玄覽齋刊巾箱本（簡稱玄本）。此本以茅本為底本，然擅裂十卷為十二卷，錯字百出，遠遜祖本。《四部叢刊》本即據此影印。四、天啟四年甲子（一六二四）讀書堂刻鍾人傑箋校本。此本據茅本重輯為二卷，依字數少多為序，《花間》原詞五百首漏刻一百八首，溫博所補十四家被剔出四家、李煜詞十四首被刪去四首，且誤植詞人姓氏頗多，殊乏參考價值。五、明清間雪艷亭活字排印本（簡稱雪本）。此本亦據茅本而重新編次為二卷，溫博所補十四家而刪去薛能一家。校勘粗疏，臆改誤植處尤多，然亦有舊本訛脫而校正極愜之處。六、萬曆間吳勉學師古齋刊本。此本亦據茅本，編次卷數仍舊。七、萬曆四十八年庚申（一六二〇）刊湯顯祖評朱墨套印本（簡稱湯本），此本作四卷，然詞人詞調次序仍舊。此本不知所從出，其文字接近鄂本，然鄂本誤而晁本正處又多與晁本同。明朱之蕃輯刻《詞壇合璧》本，即出自湯本。八、明刻本三種，各本版式俱不同（分別藏於上海圖書館、南京圖書館、中國社會科學院文學研究所）。九、明正統間吳訥《唐宋名賢百家詞》鈔本（藏天津圖書館。簡稱吳本）。此本作二卷，不知所從出。十、明紫芝漫鈔《宋元名家詞》本（藏北京大學圖書館）。亦作二卷。清代尚有影宋鈔本（藏上海圖書館）、四庫全書本（出自毛本）等。民國間有宣古愚刻本、上海碧梧山莊石印本（用厲鶚斷句本）等。近有李一氓《花間集校》等。溫庭筠詞，今以晁本《花間集》為底本錄六十六首，參校鄂本、吳本、陵本、茅本、玄本、湯本、雪本、毛本《花間集》、《花間集校》、王輯本、劉輯本《金荃詞》及互見各詞之別集、明以前所刊之總集等。另據朱本《尊前集》錄一首，校以吳本、毛本、明鈔本《尊前集》。又從稗海本《雲溪友議》輯錄二首，計六十九首。〉
【菩薩蠻】
小山重疊金明滅，
鬢雲欲度香腮雪。
懶起畫蛾眉，
弄妝梳洗遲。

照花前後鏡，
花面交相映。
新帖繡羅襦，
雙雙金鷓鴣。
【菩薩蠻】
水精簾裏頗黎枕，
暖香惹夢鴛鴦錦。
江上柳如煙，
雁飛殘月天。

藕絲秋色淺，
人勝參差剪。
雙鬢隔香紅，
玉釵頭上風。
【菩薩蠻】
蕊黃無限當山額，
宿妝隱笑紗窗隔。
相見牡丹時，
暫來還別離。

翠釵金作股，
釵上蝶雙舞。
心事竟誰知？
月明花滿枝。
【菩薩蠻】
翠翹金縷雙鸂鶒，
水紋細起春池碧。
池上海棠梨，
雨晴紅滿枝。

繡衫遮笑靨，
煙草粘飛蝶。
青瑣對芳菲，
玉關音信稀。
【菩薩蠻】
杏花含露團香雪，
綠楊陌上多離別。
燈在月朧明，
覺來聞曉鶯。

玉鉤褰翠幕，
妝淺舊眉薄。
春夢正關情，
鏡中蟬鬢輕。
【菩薩蠻】
玉樓明月長相憶，
柳絲裊娜春無力。
門外草萋萋，
送君聞馬嘶。

畫羅金翡翠，
香燭銷成淚。
花落子規啼，
綠窗殘夢迷。
【菩薩蠻】
鳳凰相對盤金縷，
牡丹一夜經微雨。
明鏡照新妝，
鬢輕雙臉長。

畫樓相望久，
欄外垂絲柳。
音信不歸來，
社前雙燕回。
【菩薩蠻】
牡丹花謝鶯聲歇，
綠楊滿院中庭月。
相憶夢難成，
背窗燈半明。

翠鈿金壓臉，
寂寞香閨掩。
人遠淚闌干，
燕飛春又殘。
【菩薩蠻】
滿宮明月梨花白，
故人萬里關山隔。
金雁一雙飛，
淚痕沾繡衣。

小園芳草綠，
家住越溪曲。
楊柳色依依，
燕歸君不歸。
【菩薩蠻】
寶函鈿雀金鸂鶒，
沉香閣上吳山碧。
楊柳又如絲，
驛橋春雨時。

畫樓音信斷，
芳草江南岸。
鸞鏡與花枝，
此情誰得知？
【菩薩蠻】
南園滿地堆輕絮，
愁聞一霎清明雨。
雨後卻斜陽，
杏花零落香。

無言勻睡臉，
枕上屏山掩。
時節欲黃昏，
無聊獨倚門。
【菩薩蠻】
夜來皓月才當午，
重簾悄悄無人語。
深處麝煙長，
臥時留薄妝。

當年還自惜，
往事那堪憶。
花落月明殘，
錦衾知曉寒。
【菩薩蠻】
雨晴夜合玲瓏日，
萬枝香褭紅絲拂。
閑夢憶金堂，
滿庭萱草長。

繡簾垂籙簌，
眉黛遠山綠。
春水渡溪橋，
憑欄魂欲銷。
【菩薩蠻】
竹風輕動庭除冷，
珠簾月上玲瓏影。
山枕隱濃妝，
綠檀金鳳凰。

兩蛾愁黛淺，
故國吳宮遠。
春恨正關情，
畫樓殘點聲。
【更漏子】
柳絲長，春雨細。花外漏聲迢遞。驚塞雁，起城烏。畫屏金鷓鴣。
香霧薄。透簾幕。惆悵謝家池閣。紅燭背，繡帷垂。夢長君不知。
【更漏子】
星鬥稀，鍾鼓歇。簾外曉鶯殘月。蘭露重，柳風斜。滿庭堆落花。
虛閣上。倚欄望。還似去年惆悵。春欲暮，思無窮。舊歡如夢中。
【更漏子】
金雀釵，紅粉面。花裏暫時相見。知我意，感君憐。此情須問天。
香作穗。蠟成淚。還似兩人心意。山枕膩，錦衾寒。覺來更漏殘。
【更漏子】
相見稀，相憶久。眉淺淡煙如柳。垂翠幕，結同心。待郎熏繡衾。
城上月。白如雪。蟬鬢美人愁絕。宮樹暗，鵲橋橫。玉簽初報明。
【更漏子】
背江樓，臨海月。城上角聲嗚咽。堤柳動，島煙昏。兩行征雁分。
京口路。歸帆渡。正是芳菲欲度。銀燭盡，玉繩低。一聲村落雞。
【更漏子】
玉鑪香。紅䗶淚。偏照畫堂秋思。眉翠薄。鬢雲殘。夜長衾枕寒。
梧桐樹。三更雨。不道離情正苦，一葉葉，一聲聲。空皆滴到明。
【歸國遙】
香玉。翠鳳寶釵垂𦋏𦌉。鈿筐交勝金粟。越羅春水淥。
畫堂照簾殘燭。夢余更漏促。謝娘無限心曲。曉屏山斷續。
【歸國遙】
雙臉。小鳳戰篦金颭艷。舞衣無力風斂。藕絲秋色染。
錦帳繡幃斜掩。露珠清曉簟。粉心黃蕊花靨。黛眉山雨點。
【酒泉子】
花映柳條。閑向綠萍池上。憑欄幹，窺細浪。雨蕭蕭。
近來音信兩疏索。洞房空寂寞。掩銀屏，垂翠箔。度春宵。
【酒泉子】
日映紗窗。金鴨小屏山碧。故鄉春，煙靄隔。背蘭釭。
宿妝惆悵倚高閣。千里雲影薄。草初齊，花又落。燕雙雙。
【酒泉子】
楚女不歸。樓枕小河春水。月孤明，風又起。杏花稀。
玉釵斜篸雲鬟髻。裙上金縷鳳。八行書。千里夢。雁南飛。
【酒泉子】
羅帶惹香。猶系別時紅豆。淚痕新，金縷舊。斷離腸。
一雙嬌燕語彫梁。還是去年時節。綠陰濃。芳草歇。柳花狂。
【定西番】
漢使昔年離別。攀弱柳，折寒梅。上高臺。
千里玉關春雪。雁來人不來。羌笛一聲愁絕。月徘徊。
【定西番】
海燕欲飛調羽。萱草綠，杏花紅。隔簾櫳。
雙鬢翠霞金縷。一枝春艷濃。樓上月明三五。瑣窗中。
【定西番】
細雨曉鶯春晚。人似玉，柳如眉。正相思。
羅幕翠簾初卷。鏡中花一枝。腸斷塞門消息。雁來稀。
【楊柳枝】
宜春苑外最長條。閑裊春風伴舞腰。正是玉人腸絕處，一渠春水赤欄橋。
【楊柳枝】
南內墻東御路傍。須知春色柳絲黃。杏花未肯無情思，何事行人最斷腸。
【楊柳枝】
蘇小門前柳萬條。毿毿金線拂平橋。黃鶯不語東風起，深閉朱門伴舞腰。
【楊柳枝】
金縷毿毿碧瓦溝。六宮眉黛惹春愁。晚來更帶龍池雨，半拂欄幹半入樓。
【楊柳枝】
館娃宮外鄴城西。遠映征帆近拂堤。系得王孫歸意切，不關芳草綠萋萋。
【楊柳枝】
兩兩黃鸝色似金。裊枝啼露動芳音。春來幸自長如線。可惜牽纏蕩子心。
【楊柳枝】
禦柳如絲映九重。鳳皇窗映繡芙蓉。景陽樓畔千條路，一面新妝待曉風。
【楊柳枝】
織錦機邊鶯語頻。停梭垂淚憶征人。塞門三月猶蕭索，縱有垂楊未覺春。
【南歌子】
手裏金鸚鵡，胸前繡鳳皇。偷眼暗形相。不如從嫁與，作鴛鴦。
【南歌子】
似帶如絲柳，團酥握雪花。簾卷玉鉤斜。九衢塵欲暮，逐香車。
【南歌子】
倭墮低梳髻，連娟細掃眉。終日兩相思。為君憔悴盡，百花時。
【南歌子】
臉上金霞細，眉間翠鈿深。欹枕覆鴛衾。隔簾鶯百囀，感君心。
【南歌子】
撲蕊添黃子，呵花滿翠鬟。鴛枕映屏山。月明三五夜，對芳顏。
【南歌子】
轉眄如波眼。娉婷似柳腰。花裏暗相招。憶君腸欲斷，恨春宵。
【南歌子】
懶拂鴛鴦枕，休縫翡翠裙。羅帳罷爐熏。近來心更切，為思君。
【河瀆神】
河上望叢祠。廟前春雨來時。楚山無限鳥飛遲。蘭棹空傷別離。
何處杜鵑啼不歇。艷紅開盡如血。蟬鬢美人愁絕。百花芳草佳節。
【河瀆神】
孤廟對寒潮。西陵風雨蕭蕭。謝娘惆悵倚欄橈。淚流玉箸千條。
暮天愁聽思歸樂。早梅香滿山郭。回首兩情蕭索。離魂何處飄泊。
【河瀆神】
銅鼓賽神來。滿庭幡蓋徘徊。水村江浦過風雷。楚山如畫煙開。
離別櫓聲空蕭索。玉容惆悵妝薄。青麥燕飛落落。卷簾愁對珠閣。
【女冠子】
含嬌含笑。宿翠殘紅窈窕。鬢如蟬。寒玉簪秋水，輕紗卷碧煙。
雪胸鸞鏡裏，琪樹鳳樓前。寄語青娥伴，早求仙。
【女冠子】
霞帔雲發。鈿鏡仙容似雪。畫愁眉。遮語回輕扇，含羞下繡幃。
玉樓相望久，花洞恨來遲。早晚乘鸞去，莫相遺。
【玉胡蝶】
秋風淒切傷離。行客未歸時。塞外草先衰。江南雁到遲。
芙蓉雕嫩臉。楊柳墮新眉。搖落使人悲。斷腸誰得知。
【清平樂】
上陽春晚。宮女愁蛾淺。新歲清平思同輦。爭柰長安路遠。
鳳帳鴛被徒熏。寂寞花鎖千門。競把黃金買賦，為妾將上明君。
【清平樂】
洛陽愁絕。楊柳花飄雪。終日行人恣攀折。橋下水流嗚咽。
上馬爭勸離觴。南浦鶯聲斷腸。愁殺平原年少，回首揮淚千行。
【遐方怨】
憑繡檻，解羅幃。未得君書，斷腸瀟湘春雁飛。不知征馬幾時歸。海棠花謝也，雨霏霏。
【遐方怨】
花半拆，雨初晴。未卷珠簾，夢殘惆悵聞曉鶯。宿妝眉淺粉山橫。約鬟鸞鏡裏，繡羅輕。
【訴衷情】
鶯語。花舞。春晝午。雨霏微。金帶枕。宮錦。鳳皇帷。柳弱燕交飛。依依。遼陽音信稀。夢中歸。
【思帝鄉】
花花。滿枝紅似霞。羅袖畫簾腸斷，卓香車。回面共人閑語。戰篦金鳳斜。唯有阮郎春盡，不歸家。
【夢江南】
千萬恨，恨極在天涯。山月不知心裏事，水風空落眼前花。搖曳碧雲斜。
【夢江南】
梳洗罷，獨倚望江樓。過盡千帆皆不是，斜暉脈脈水悠悠。腸斷白蘋洲。
【河傳】
江畔。相喚。曉妝鮮。仙景個女采蓮。請君莫向那岸邊。少年。好花新滿舡。
紅袖搖曳逐風暖。垂玉腕。腸向柳絲斷。浦南歸。浦北歸。莫知。晚來人已稀。
【河傳】
湖上。閑望。雨蕭蕭。煙浦花橋路遙。謝娘翠娥愁不銷。終朝。夢魂迷晚潮。
蕩子天涯歸棹遠。春已晚。鶯語空腸斷。若耶溪。溪水西。柳堤。不聞郎馬嘶。
【河傳】
同伴。相喚。杏花稀。夢裏每愁依違。仙客一去燕已飛。不歸。淚痕空滿衣。
天際雲鳥引晴遠。春已晚。煙靄渡南苑。雪梅香。柳帶長。小娘。轉令人意傷。
【蕃女怨】
萬枝香雪開已遍。細雨雙燕。鈿蟬箏，金雀扇。畫梁相見。雁門消息不歸來。又飛回。
【蕃女怨】
磧南沙上驚雁起。飛雪千里。玉連環，金鏃箭。年年征戰。畫樓離恨錦屏空。杏花紅。
【荷葉杯】
一點露珠凝冷。波影。滿池塘。綠莖紅艷兩相亂。腸斷。水風涼。
【荷葉杯】
鏡水夜來秋月。如雪。采蓮時。小娘紅粉對寒浪。惆悵。正相思。
【荷葉杯】
楚女欲歸南浦。朝雨。濕愁紅。小舡搖漾入花裏。波起。隔西風。
* 〈以上六十六首晁本《花間集》〉
【菩薩蠻】
玉纖彈處真珠落。流多暗濕鉛華薄。春露浥朝華。秋波浸晚霞。
風流心上物。本為風流出。看取薄情人。羅衣無此痕。
* 〈朱本《尊前集》〉
【新添聲楊柳枝】
一尺深紅朦麯塵。天生舊物如此新。合歡桃核終堪恨，裏許元來別有人。
【新添聲楊柳枝】
井底點燈深燭伊。共郎長行莫圍棋。玲瓏骰子安紅豆，入骨相思知不知。
* 〈以上二首稗海本《雲溪友議》卷一〉
【定西番】
捍撥紫檀金襯，雙秀萼，兩回鸞。齊學漢宮眉樣，競嬋娟。三十六弦蟬鬧，小弦蜂作團。聽盡昭君幽怨，莫重彈。
【玉樓春】
綠楊芳草長亭路。年少拋人容易去。樓頭殘夢五更鍾，花底離情三月雨。
無情不似多情苦。一寸還成千萬縷。天涯地角有窮時，只有相思無盡處。
【生查子】
含羞整翠鬟，得意頻相顧。雁柱十三弦，一一春鶯語。
嬌雲容易飛，夢斷知何處。深院鎖黃昏，陣陣芭蕉雨。
【生查子】
裙拖簇石榴，髻綰偏荷葉。頭上短金釵，輕重還相壓。
輕顰月入眉，淺笑花生頰。夫婿不風流，取次看承別。
# 裴諴
* 〈裴諴（生卒年不詳），河東聞喜（今屬山西）人。宣宗大中間，任主客員外郎，後歷職方郎中、太子中允。與溫庭筠為友，好作歌曲。事跡見《雲溪友議》卷一、《新唐書》卷七一、岑仲勉《郎官石柱題名新著錄》。
* 裴諴詞五首，據稗海本《雲溪友議》錄入，校以嘉靖本《萬首唐人絕句》、萬曆本《花草粹編》。〉
【南歌子】
不是廚中串。爭如炙裏心。井邊銀釧落，展轉恨還深。
【南歌子】
不信長相憶，擡頭問取天。風吹荷葉動，無夜不搖蓮。
【南歌子】
簳蠟為紅燭，情知不自由。細絲斜結網，爭奈眼相鉤。
【新添聲楊柳枝】
思量大是惡因緣，只得相看不得憐。願作琵琶槽那畔，美人長抱在胸前。
【新添聲楊柳枝】
獨房蓮子沒人看。偷折蓮時命也拚。若有所由來借問，但道偷蓮是下官。
* 〈以上五首稗海本《雲溪友議》卷一〉
# 薛逢
* 〈薛逢（生卒年不詳），字陶臣，河東（今山西永濟）人。武宗會昌元年（八四一）進士，釋褐為秘書省校書郎。崔鉉鎮河中，辟為從事。宣宗大中三年（八四九），授萬年尉，累遷侍御史、尚書郎。後出為巴州刺史。咸通三年（八六二），任嘉州刺史。咸通五年，為綿州刺史。咸通七年（八六六），入為太常少卿。官終秘書監。有集不傳。《舊唐書》卷一九下、《新唐書》卷二三有傳。另參《唐才子傳校箋》卷七、陶敏《全唐詩作者小傳正補》。
* 薛逢詞一首，據鮑本《碧雞漫志》錄入，參校宋本《樂府詩集》。〉
【何滿子】
系馬宮槐老，持杯店菊黃。故交今不見，流恨滿川光。
* 〈鮑本《碧雞漫志》卷四〉
# 袁郊
* 〈袁郊（生卒年不詳），字之乾（一作之儀），蔡州朗山（今河南確山）人，宰相袁滋子。懿宗咸通中，為祠部郎中。曾任虢州刺史。著有傳奇小說《甘澤謠》，原有咸通九年戊子（八六八）自序。事跡據《新唐書》卷七四《宰相世系表》、卷一五一《袁滋傳》、《唐詩紀事》卷六五、《直齋書錄解題》卷一一。
* 袁郊詞二首，據學津本《甘澤謠》錄入，參校談本《太平廣記》。〉
【竹枝詞】
三生石上舊精魂。賞月吟風不要論。慚愧情人遠相訪，此身雖異性長存。
【竹枝詞】
身前身後事茫茫。欲話因緣恐斷腸。吳越山川遊已遍，卻回煙棹上瞿塘。
* 〈學津本《甘澤謠》〉
# 薛能
* 〈薛能（？～八八〇），字大拙，汾州（今山西汾陽）人。武宗會昌六年（八四六）進士。宣宗大中八年（八五四），書判入等，補盩厔尉。辟太原、陜虢、河陽從事。李福鎮滑州，表為觀察判官，歷侍御史、都官、刑部員外郎。懿宗咸通五年（八六四），李福鎮劍南，取為節度副使。後攝嘉州刺史。歸朝遷主客、度支、刑部郎中。俄為同州刺史。十一年（八七〇）。由給事中知京兆尹。出領感化節度。入授工部尚書，忠武軍節度使。僖宗廣明元年（八八〇）遇害。有《薛許昌詩集》。事跡據《唐詩紀事》卷六、《唐才子傳校箋》卷七。
* 薛能詞十八首，以《尊前集》朱本為底本，校以吳本、毛本、明鈔本，並參校毛本《薛許昌詩集》、宋本《樂府詩集》、嘉靖本《萬首唐人絕句》、洪本《唐詩紀事》、元本《新編古今事文類聚》、宋本《全芳備祖》。〉
【楊柳枝】
* 〈此曲盛傳，為詞者甚眾。文人才子各炫其能，莫不「條似舞腰」、「葉如眉翠」，出口皆然，頗為陳熟。能專於詩律，不愛隨人，搜難抉新，誓脫常態，雖欲弗伐，知音其舍諸。〉
華清高樹出深宮。南陌柔條帶晚風。誰見輕陰是良夜，瀑泉聲伴月明中。
【楊柳枝】
洛橋明景覆江船。羌笛秋聲濕塞煙。閑想習池公宴罷，水蒲風絮夕陽天。
【楊柳枝】
嫩綠輕懸似綴旒。路人遙見隔宮樓。誰能更近丹墀種，解播皇風入九州。
【楊柳枝】
暖風晴日斷浮埃。廢路新條發釣臺。處處輕陰可惆悵，後人攀折古人栽。
【楊柳枝】
潭上江邊裊裊垂。日高風靜絮相隨。青樓一樹無人見，正是女郎眠覺時。
【楊柳枝】
汴水高懸百萬條。風清兩岸一時搖。隋家力盡虛栽得，無限春風屬聖明。
【楊柳枝】
和花煙樹九重城。夾路春陰十萬營。唯向邊頭不堪望，一株憔顇少人行。
【楊柳枝】
窗外齊垂曉日初。樓邊輕好暖風徐。遊人莫道栽無益，桃李清陰卻不如。
【楊柳枝】
眾木猶寒獨早青。禦溝橋畔曲江亭。陶家舊日應如此，一院春條綠透廳。
【楊柳枝】
帳偃纓垂細復繁。人心想在石家園。風條月影皆堪重，何事侯門愛樹萱。
【楊柳枝】
數首新詞帶恨成。柳絲牽我我傷情。柔娥幸有腰肢穩，試踏吹聲作唱聲。
【楊柳枝】
高出軍營遠映橋。賊兵曾斫火曾燒。風流性在終難改，依舊春來萬萬條。
【楊柳枝】
縣依陶令想嫌迂。營伴將軍卻太粗。此日與君除萬恨，數篇風調更應無。
【楊柳枝】
* 〈乾符五年，許州刺史薛能於郡ト與幕中談賓酣飲醅酎，因令部妓少女作《楊柳枝》健舞，復賦其詞，無可聽者，自以五絕為《楊柳》新聲。〉
朝陽晴照綠楊煙。一別通波十七年。應有舊枝無覓處，萬條風裏卓旌旃。
【楊柳枝】
晴垂芳態吐牙新。雨擺輕條濕面春。別有出墻高數尺，不知搖動是何人。
【楊柳枝】
暖梳簪朵事登樓。困掛垂楊立地愁。牽斷綠絲攀不及，半空懸著玉搔頭。
【楊柳枝】
西園高樹後庭根。處處尋芳有斷痕。終憶舊時桃葉舍，一株斜映竹籬門。
【楊柳枝】
劉白蘇臺總近時。當時章句是誰推。纖腰舞盡春楊柳，未有儂家一首詩。
* 〈劉、白二尚書，繼為蘇州刺史，皆賦《楊柳枝》詞，世多傳唱，雖有才語，但文字太僻，宮商不高。如可者豈斯人徒歟！洋洋乎唐風，其令虛愛。以上十八首朱本《尊前集》〉
# 劉瞻
* 〈劉瞻（生卒年不詳），字幾之，彭城（今江蘇徐州）人。宣宗大中初進士。大中四年（八五），又登博學宏詞科，歷佐使府。懿宗咸通初升朝，累遷翰林學士、中書舍人、戶部侍郎承旨等。十年（八六九），同平章事，加中書侍郎。次年，貶康州刺史，量移虢州刺史。入朝為太子賓客分司。僖宗初，被宰相劉鄴毒害致死。《舊唐書》卷一七七有傳。另參《中朝故事》卷上。
* 劉瞻詞殘句，據《中朝故事》四庫本錄入，校以歷代本。〉
【竹枝詞】
躡履過溝〈竹枝〉恨渠深〈女兒。〉
* 〈竹枝〉
* 〈女兒。〉
* 〈四庫本《中朝故事》卷上〉
# 路巖
* 〈路巖（八二七～？），字魯瞻，陽平冠氏（今山東冠縣）人。宣宗大中中登進士第。方鎮交辟，數年間出入禁署，累遷中書舍人、戶部侍郎。咸通三年（八六二）以本官同平章事，年始三十六。在相位八年，累遷左僕射。後出為劍南西川節度使，未幾改荊南節度使。《舊唐書》卷一七七、《新唐書》一八四有傳。
* 路巖詞殘句一則，據繆本《北夢瑣言》錄入。〉
【感恩多】
離魂何處斷。煙雨江南岸。
* 〈繆本《北夢瑣言》卷三〉
# 鍾輻
* 〈鍾輻（生卒年不詳），虔州南康（今屬江西）人。進士及第。懿宗咸通末為蘇州院巡。事跡據《唐摭言》卷八、《南部新書》卷己、《唐語林》卷四。又一鍾輻（生卒年不詳），金陵（今江蘇南京）人。後周時至洛陽應詔試，中甲科第二。狂放不還，攜女仆青箱延留於華州蒲城。一夕登樓痛飲而寢，夢妻有怨責之詩，因理裝漸歸。至家，其妻已卒數月。遂不仕，隱鍾山。壽八十餘。事跡據《分門古今類事》卷一引《潘佑集》、《湘山野錄》卷中、《詩話總龜》前集卷三三引《古今詩話》。
* 鍾輻詞一首，據康熙本《全唐詩》錄入，參校道光本《本事詞》。〉
【卜算子慢】
桃花院落，煙重露寒，寂寞禁煙晴晝。風拂珠簾。還記去年時候。惜春心、不喜閑窗牖。倚屏山、和衣睡覺，醺醺暗消殘酒。
獨倚危欄久。把玉筍偷彈，黛蛾輕鬥。一點相思，萬般自家甘受。抽金釵，欲買丹青手。寫別來容顏寄與，使知人清瘦。
* 〈康熙本《全唐詩》卷八九一〉
# 韋莊
* 〈韋莊（八三六～九一），字端己，長安杜陵（今陜西西安市東南）人。韋應物四世孫。廣明元年（八八），應舉長安，值黃巢入破京師，莊目睹戰亂，遂於中和三年（八八三），在洛陽作《秦婦吟》詩，時人因號曰「《秦婦吟》秀才」。後遊江南諸地，昭宗景福二年（八九三），入京應試，次年登進士第，為校書郎。乾寧四年（八九七），李詢辟為判官，奉使入蜀。光化三年（九〇〇），擢左補闕。十二月，奏請追賜李賀、皇甫松、陸龜蒙等進士及第。天復元年（九〇一），入蜀依王建，為掌書記。及朱全忠篡唐自立，乃勸王建稱帝，定開國制度，為吏部侍郎兼平章事。蜀高祖武成三年（九一）八月，卒於成都，謚文靖。事跡見《蜀檮杌》卷上、《唐詩紀事》卷六八、《唐才子傳校箋》卷一、《十國春秋》卷四本傳，另參夏承燾《唐宋詞人年譜·韋端己年譜》。
* 韋莊詞集，未聞著錄，《蜀檮杌》稱莊有集二十卷，又有《浣花集》五卷，乃莊弟藹所編。《崇文總目》稱莊有《浣花集》二十卷，《郡齋讀書志》著錄《浣花集》五卷，云「偽史稱莊有集二十卷，今止存此」。可知二十卷集，南宋時已亡佚不傳。韋詞在二十卷集中與否，已不可考。韋藹所編之《浣花集》，乃詩集。《宋史·藝文志》著錄《浣花集》十卷，與今所存明汲古閣本卷數同，疑當時已析為十卷。今傳韋莊詞，有《花間集》所收四十八首（《金奩集》同），《尊前集》錄存五首，《類編草堂詩余》錄存一首，共五十四首。今以晁本《花
間集》、朱本《尊前集》、顧本《類編草堂詩余》為底本錄入，而用鄂本、吳本、陸本、茅本、玄本、湯本、雪本、毛本《花間集》、吳本、顧本、毛本《尊前集》、李一氓《花間集校》、劉毓盤輯《宋遼金元名家詞集》本（簡稱「劉輯本」），及王國維輯《唐五代二十一家詞》本（簡稱「王輯本」）《浣花詞》、吳虞《蜀十五家詞》、胡鳴盛《韋莊詞註》、夏承燾、劉金城《韋莊詞校註》及互見各詞之別集、明以前所刊之總集等參校。〉
【浣溪沙】
清曉妝成寒食天。柳球斜裊間花鈿。卷簾直出畫堂前。
指點牡丹初綻朵，日高猶自憑朱欄，含嚬不語恨春殘。
【浣溪沙】
欲上秋千四體慵。擬交人送又心忪。畫堂簾幕月明風。
此夜有情誰不極，隔墻梨雪又玲瓏。玉容憔悴惹微紅。
【浣溪沙】
惆悵夢余山月斜。孤燈照壁背窗紗。小樓高閣謝娘家。
暗想玉容何所似，一枝春雪凍梅花。滿身香霧簇朝霞。
【浣溪沙】
綠樹藏鶯鶯正啼。柳絲斜拂白銅堤。弄珠江上草萋萋。
日暮飲歸何處客，繡鞍驄馬一聲嘶。滿身蘭麝醉如泥。
【浣溪沙】
夜夜相思更漏殘。傷心明月憑欄幹。想君思我錦衾寒。
咫尺畫堂深似海，憶來唯把舊書看。幾時攜手入長安。
【菩薩蠻】
紅樓別夜堪惆悵。香燈半卷流蘇帳。殘月出門時。美人和淚辭。
琵琶金翠羽。弦上黃鶯語。勸我早歸家。綠窗人似花。
【菩薩蠻】
人人盡說江南好。遊人只合江南老。春水碧於天。畫船聽雨眠。
爐邊人似月。皓腕凝雙雪。未老莫還鄉。還鄉須斷腸。
【菩薩蠻】
如今卻憶江南樂。當時年少春衫薄。騎馬倚斜橋。滿樓紅袖招。
翠屏金屈曲。醉入花叢宿。此度見花枝。白頭誓不歸。
【菩薩蠻】
勸君今夜須沈醉。樽前莫話明朝事。珍重主人心。酒深情亦深。
須愁春漏短。莫訴金杯滿。遇酒且呵呵。人生能幾何。
【菩薩蠻】
洛陽城裏春光好。洛陽才子他鄉老。柳暗魏王堤。此時心轉迷。
桃花春水淥。水上鴛鴦浴。凝恨對殘暉。憶君君不知。
【歸國遙】
春欲暮。滿地落花紅帶雨。惆悵玉籠鸚鵡。單棲無伴侶。
南望去程何許。問花花不語。早晚得同歸去。恨無雙翠羽。
【歸國遙】
金翡翠。為我南飛傳我意。罨畫橋邊春水。幾年花下醉。
別後只知相愧。淚珠難遠寄。羅幕繡幃鴛被。舊歡如夢裏。
【歸國遙】
春欲晚。戲蝶遊蜂花爛熳。日落謝家池館。柳絲金縷斷。
睡覺綠鬟風亂。畫屏雲雨散。閑倚博山長嘆。淚流沾皓腕。
【應天長】
綠槐陰裏黃鶯語。深院無人春晝午。畫簾垂，金鳳舞。寂寞繡屏香一炷。
碧天雲，無定處。空役夢魂來去。夜夜綠窗風雨。斷腸君信否。
【應天長】
別來半歲音書絕。一寸離腸千萬結。難相見，易相別。又是玉樓花似雪。
暗相思，無處說。惆悵夜來煙月。想得此時情切。淚沾紅袖黦。
【荷葉杯】
絕代佳人難得。傾國。花下見無期。一雙愁黛遠山眉。不忍更思惟。
閑掩翠屏金鳳。殘夢。羅幕畫堂空。碧天無路信難通。惆悵舊房櫳。
【荷葉杯】
記得那年花下。深夜。初識謝娘時。水堂西面畫簾垂。攜手暗相期。
惆悵曉鶯殘月。相別。從此隔音塵。如今俱是異鄉人。相見更無因。
【清平樂】
春愁南陌。故國音書隔。細雨霏霏梨花白。燕拂畫簾金額。
盡日相望王孫。塵滿衣上淚痕。誰向橋邊吹笛。駐馬西望銷魂。
【清平樂】
野花芳草。寂寞關山道。柳吐金絲鶯語早。惆悵香閨暗老。
羅帶悔結同心。獨憑朱欄思深。夢覺半床斜月。小窗風觸鳴琴。
【清平樂】
何處遊女。蜀國多雲雨。雲解有情花解語。窣地繡羅金縷。
妝成不整金鈿。含羞待月秋千。住在綠槐陰裏。門臨春水橋邊。
【清平樂】
鶯啼殘月。繡閣香燈滅。門外馬嘶郎欲別。正是落花時節。
妝成不畫蛾眉。含愁獨倚金扉。去路香塵莫掃。掃即郎去歸遲。
【望遠行】
欲別無言倚畫屏。含恨暗傷情。謝家庭樹錦雞鳴。殘月落邊城。
人欲別，馬頻嘶。綠槐千里長堤。出門芳草路萋萋。雲雨別來易東西。不忍別君後，卻入舊香閨。
【謁金門】
春漏促。金燼暗挑殘燭。一夜簾前風撼竹。夢魂相斷續。
有個嬌饒如玉。夜夜繡屏孤宿。閑抱琵琶尋舊曲。遠山眉黛綠。
【謁金門】
空相憶。無計得傳消息。天上常娥人不識。寄書何處覓。
新睡覺來無力。不忍把伊書跡。滿院落花春寂寂。斷腸芳草碧。
【江城子】
恩重嬌多情易傷。漏更長。解鴛鴦。朱唇未動，先覺口脂香。緩揭繡衾抽皓腕，移鳳枕，枕潘郎。
【江城子】
髻鬟狼籍黛眉長。出蘭房。別檀郎。角聲嗚咽，星鬥漸微茫。露冷月殘人未起，留不住，淚千行。
【河傳】
何處。煙雨。隋堤春暮。柳色蔥蘢。畫撓金縷。翠旗高颭香風。水光融。
青娥殿腳春妝媚。輕雲裏。綽約司花妓。江都宮闕，清淮月映迷樓。古今愁。
【河傳】
春晚。風暖。錦城花滿。狂殺遊人。玉鞭金勒。尋勝馳驟輕塵。惜良晨。
翠娥爭勸臨邛酒。纖纖手。拂面垂絲柳。歸時煙裏，鍾鼓正是黃昏。暗銷魂。
【河傳】
錦浦。春女。繡衣金縷。霧薄雲輕。花深柳暗，時節正是清明。雨初晴。
玉鞭魂斷煙霞路。鶯鶯語。一望巫山雨。香塵隱映，遙見翠檻紅樓。黛眉愁。
【天仙子】
悵望前回夢裏期。看花不語苦尋思。露桃宮裏小腰肢。眉眼細，鬢雲垂。唯有多情宋玉知。
【天仙子】
深夜歸來長酩酊。扶入流蘇猶未醒。醺醺酒氣麝蘭和。驚睡覺，笑呵呵。長道人生能幾何。
【天仙子】
蟾彩霜華夜不分。天外鴻聲枕上聞。繡衾香冷懶重薰。人寂寂，葉紛紛。才睡依前夢見君。
【天仙子】
夢覺雲屏依舊空。杜鵑聲咽隔簾櫳。玉郎薄幸去無蹤。一日日，恨重重。淚界蓮腮兩腺紅。
【天仙子】
金似衣裳玉似身。眼如秋水鬢如雲。霞裙月帔一群群。來洞口，望煙分。劉阮不歸春日曛。
【喜遷鶯】
人洶洶，鼓冬冬。襟袖五更風。大羅天上月朦朧。騎馬上虛空。香滿衣，雲滿路。鸞鳳繞身飛舞。霓旌絳節一群群。引見玉華君。
【喜遷鶯】
街鼓動，禁城開。天上探人回。鳳銜金榜出雲來。平地一聲雷。
鶯已遷，龍已化。一夜滿城車馬。家家樓上簇神仙。爭看鶴沖天。
【思帝鄉】
雲髻墜，鳳釵垂。髻墜釵垂無力，枕函欹。翡翠屏深月落，漏依依。說盡人間天上，兩心知。
【思帝鄉】
春日遊。杏花吹滿頭。陌上誰家年少，足風流。妾擬將身嫁與，一生休。縱被無情棄，不能羞。
【訴衷情】
燭燼香殘簾未卷，夢初驚。花欲謝。深夜。月朧明。何處按歌聲。輕輕。舞衣塵暗生。負春情。
【訴衷情】
碧沼紅芳煙雨靜，倚欄橈。垂玉佩。交帶。裊纖腰。鴛夢隔星橋。迢迢。越羅香暗銷。墜花翹。
【上行杯】
芳草灞陵春岸。柳煙深、滿樓弦管。一曲離聲腸寸斷。
今日送君千萬。紅縷玉盤金鏤盞。須勸。珍重意，莫辭滿。
【上行杯】
白馬玉鞭金轡。少年郎、離別容易。迢遞去程千萬里。
惆悵異鄉雲水。滿酌一杯勸和淚。須愧。珍重意，莫辭醉。
【女冠子】
四月十七。正是去年今日。別君時。忍淚佯低面，含羞半斂眉。
不知魂已斷，空有夢相隨。除卻天邊月，沒人知。
【女冠子】
昨夜夜半。枕上分明夢見。語多時。依舊桃花面，頻低柳葉眉。
半羞還半喜，欲去又依依。覺來知是夢，不勝悲。
【更漏子】
鍾鼓寒，樓閣暝。月照古桐金井。深院閉，小庭空。落花香露紅。
煙柳重，春霧薄。燈背水窗高閣。閑倚戶，暗沾衣。待郎郎不歸。
【酒泉子】
月落星沈。樓上美人春睡。綠雲傾，金枕膩。畫屏深。
子規啼破相思夢。曙色東方才動。柳煙輕，花露重。思難任。
【木蘭花】
獨上小樓春欲暮。愁望玉關芳草路。消息斷，不逢人，卻斂細眉歸繡戶。
坐看落花空嘆息。羅袂濕斑紅淚滴。千山萬水不曾行，魂夢欲教何處覓。
【小重山】
一閉昭陽春又春。夜寒宮漏永。夢君恩。臥思陳事暗消魂。羅衣濕，紅袂有啼痕。
歌吹隔重閽。繞庭芳草綠，倚長門。萬般惆悵向誰論。凝情立，宮殿欲黃昏。
* 〈以上四十八首晁本《花間集》〉
【怨王孫】
錦裏。蠶市。滿街珠翠。千萬紅妝。玉蟬金雀，寶髻花簇鳴鐺。繡衣長。
日斜歸去人難見。青樓遠。隊隊行雲散。不知今夜，何處深鎖蘭房。隔仙鄉。
【定西蕃】
挑盡金燈紅燼，人灼灼，漏遲遲。未眠時。
斜倚銀屏無語。閑愁上翠眉。悶煞梧桐殘雨、滴相思。
【定西蕃】
芳草叢生縷結，花艷艷，雨濛濛。曉庭中。
塞遠久無音問，愁銷鏡裏紅。紫燕黃鸝猶生。恨何窮。
【清平樂】
瑣窗春暮。滿地梨花雨。君不歸來情又去。紅淚散沾金縷。
夢魂飛斷煙波。傷心不柰春何。空把金針獨坐，鴛鴦愁繡雙窠。
【清平樂】
綠楊春雨。金線飄千縷。花拆香枝黃鸝語。玉勒雕鞍何處。
碧窗望斷燕鴻。翠簾睡眼溟濛。寶瑟誰家彈罷，含悲斜倚屏風。
* 〈以上五首朱本《尊前集》〉
【謁金門】
春雨足。染就一溪新綠。柳外飛來雙羽玉。弄晴相對浴。
樓外翠簾高軸。倚遍欄幹幾曲。雲淡水平煙樹簇。寸心千里目。
* 〈顧本《類編草堂詩余》卷一〉
# 司空圖
* 〈司空圖（八三七—九八），字表聖，自號知非子、耐辱居士，河中虞鄉（今山西永濟）人。懿宗咸通十年（八六九）進士。相繼為商州刺史、宣歙觀察使幕客。召拜殿中侍御史，以赴闕遲留，責授光祿寺主簿，分司東都。後召拜禮部員外郎。僖宗光啟元年（八八五），知制誥，遷中書舍人。僖宗出幸寶雞，圃歸隱中條山。後屢徵不起。後梁開平二年（九八）卒，年七十二。有《司空表聖文集》、《司空表聖詩集》。《舊唐書》卷一九下、《新唐書》卷一二四有傳。另參《唐詩紀事》卷六三。
* 司空圖詞一首，以《尊前集》朱本為底本，校以吳本、毛本、明鈔本。〉
【酒泉子】
買得杏花，十載歸來花始坼。假山西畔藥闌東。滿枝紅。
旋開旋落旋成空。白髮多情人便惜，黃昏把酒祝東風。且從容。
* 〈朱本《尊前集》〉
# 康軿
* 〈康軿（生卒年不詳），一作康駢，字駕言，池州（今屬安徽）人。僖宗乾符四年（八七七）登進士第。旋舉博學宏詞科，官崇文館校書郎。廣明亂後，退歸鄉里。著有《劇談錄》二卷。事跡參《新唐書》卷五九《藝文志》、《唐摭言》卷二、《四庫提要辨證》卷一八。
* 康軿詞一首，據《劇談錄》津逮本錄入，校以四庫本，並參校董本、清鈔本《青瑣高議》。〉
【廣謫仙怨】
* 〈軿以為竇史君序《謫仙怨》，雲劉隨州之詞未知本事，及詳其意，但以貴妃為懷。蓋明皇登駱谷之時，實有思賢之意。竇之所制，殊不述焉。軿因更廣其詞，蓋欲兩全其事。雖才情淺拙，不逮二公，而理或可觀，貽諸識者。詞云：〉
晴山礙日橫天。綠疊君王馬前。鑾輅西巡蜀國，龍顏東望秦川。
曲江魂斷芳草，妃子愁凝暮煙。長笛此時吹罷，何言獨為嬋娟。
* 〈津逮本《劇談錄》卷下〉
# 韓偓
* 〈韓偓（八四二？～九一四？），字致堯，一作致光，自號玉山樵人，京樂兆萬年（今陜西西安）人。昭宗龍紀元年（八八九），登進士第。佐河中幕府，召拜左拾遣。後以宰相王溥薦，為翰林學士，遷中書舍人。天復元年（九〇一），從昭宗避亂鳳翔，以功拜兵部侍郎、翰林學士承旨。以不附朱全忠，貶濮州司馬，再貶榮懿尉，徙鄧州司馬。天祐二年（九五），復召為翰林學士，懼不入朝。次年，入閩依王審知，後卒於南安。著有《玉山樵人集》、《香奩集》。《新唐書》卷一八三、《十國春秋》卷九五有傳。另參《唐才子傳校箋》卷九。
* 韓偓詞，向無專集，近人王國維輯有《香奩詞》，凡十三首，然未足信據，茲重為輯錄。正編據《尊前集》朱本錄入二首，校以吳本、毛本、明鈔本，並參校叢刊本《唐宋諸賢絕妙詞選》、毛本、吳本《香奩集》。其他作品見副編。〉
【浣溪沙】
攏鬢新收玉步搖。背燈初解繡裙腰。枕寒衾冷異香焦。
深院下關春寂寂。落花和雨夜迢迢。恨情殘醉卻無聊。
【浣溪沙】
宿醉離愁慢髻鬟。六銖衣薄惹輕寒。慵紅悶翠掩青鸞。
羅襪況兼金菡萏。雪肌仍是玉瑯玕。骨香腰細更沈檀。
* 〈以上二首朱本《尊前集》〉
# 張曙
* 〈張曙（生卒年不詳），小字阿灰，南陽（今河南鄧縣）人。僖宗大順二年（八九一）進士。後官右補闕。
* 與同年杜荀鶴等時有唱和。事跡據《唐摭言》卷一一、卷一二、《北夢瑣言》卷四、卷八、《唐詩紀事》卷六六。〉
【浣溪沙】
枕障薰爐隔繡幃。二年終日兩相思。好風明月始應知。
天上人間何處去，舊歡新夢覺來時。黃昏微雨畫簾垂。
* 〈繆本《北夢瑣言》卷八〉
# 李曄
* 〈李曄（八六七～九四），初名傑，郡望隴西成紀（今甘肅秦安），世居長安（今陜西西安）。懿宗第七子。咸通十三年（八七二），封壽王。文德元年（八八八）即位，次年改元龍紀，年號歷大順、景福、乾寧、光化、天復、天祐。天祐元年（九四），為朱全忠劫持至洛陽。同年八月，為朱全忠所殺。廟號昭宗。《舊唐書》卷二上、《新唐書》卷一有本紀。另參《中朝故事》。
* 李曄詞五首，據四庫本《中朝故事》錄入二首，校以歷代本《中朝故事》、敦煌寫卷斯二六七、百衲本《新五代史》、洪本《唐詩紀事》、鮑本《碧雞漫志》、津逮本《邵氏聞見後錄》、萬曆本《花草粹編》。另據《尊前集》朱本錄二首，校以吳本、毛本、明鈔本。又從繆本《北夢瑣言》輯錄一首。〉
【菩薩蠻】
登樓遙望秦宮殿。茫茫只見雙飛燕。渭水一條流。千山與萬丘。
遠煙籠碧樹。陌上行人去。何處是英雄，迎孥歸故宮。
【菩薩蠻】
飄搖且在三峰下。秋風往往堪沾灑。腸斷憶仙宮。朦朧煙霧中。
思夢時時睡。不語常如醉。早晚是歸期。穹蒼知不知。
* 〈以上二首四庫本《中朝故事》卷上〉
【巫山一段雲】
縹緲雲間質，盈盈波上身。袖羅斜舉動埃塵。明艷不勝春。
翠鬢晚妝煙重。寂寂陽臺一夢。冰眸蓮臉見長新。巫峽更何人。
【巫山一段雲】
蝶舞梨園雪，鶯啼柳帶煙。小池殘日艷陽天。苧蘿山又山。青鳥不來愁絕。
忍看鴛鴦雙結。春風一等少年心。閑情恨不禁。
* 〈以上二首朱本《尊前集》〉
【思帝鄉】
紇幹山頭凍殺雀。何不飛去生處樂。況我此行悠悠，未知落在何所。
* 〈繆本《北夢瑣言》卷一五〉
# 封特卿
* 〈封特卿（生卒年不詳），字亞公，先世渤海蓨（今河北景縣）人。登進士第，任湖州軍倅。事蹟見《舊唐書》卷一六八《封敖傳》、《新唐書》卷七一《宰相世系表》、《詩話總龜》前集卷二三引《雜誌》。
* 封特卿詞一首，據月窗本《詩話總龜》錄入。〉
【离别难】
佛許終生願，心堅石也穿。今朝雖送別，會卻有明年。
全唐五代詞
# 江采蘋
【一斛珠】
柳葉雙眉久不描。殘妝和淚汙紅綃。長門盡日無梳洗，何必珍珠慰寂寥。

* 〈(明刻本《唐詞紀》卷四)〉
# 崔懷寶
【憶江南】
平生無所願，願作樂中箏。得近玉人纖手子，砑羅君上放嬌聲。便死也為榮。
〈(陸本《歲時廣記》卷一七引《麗情集》)〉
* 〈(陸本《歲時廣記》卷一七引《麗情集》)〉
# 張果老
【水仙子】
駝腰曲脊六旬高。皓首蒼髯年紀老。雲遊走遍紅塵道。駕白雲驢馱高。
向越州城，壓倒石橋柱一條。斑竹杖，穿一領粗布袍。也曾醉赴蟠桃。
〈道藏本《鳴鶴餘音》卷八)〉
* 〈道藏本《鳴鶴餘音》卷八)〉
# 韓湘子
【水仙子】
藥爐經卷作生涯。不戀王侯宰相家。亂紛紛瑞雪藍關下。凍傷韓相馬。
半空中亂糝長沙。黑騰騰，彤雲布，冷颼颼。風又括，山頂上開花。
〈(道藏本《鳴鶴餘音》卷八〉
* 〈(道藏本《鳴鶴餘音》卷八〉
# 藍采和
【水仙子】
西風寬舞綠羅袍。每日階前沈醉倒。頭邊歪裡烏紗帽。金錢手內拋。
鬥爭奪忙殺兒曹。狂歌唱、檀板敲。子是待、要樂樂淘淘。
〈(道藏本《鳴鶴餘音》卷八)〉
* 〈(道藏本《鳴鶴餘音》卷八)〉
# 鍾離權
【水仙子】
超凡入聖漢鍾離。沈醉誰扶下玉梯。扇圈一部鬍鬚力。絳雲般紅肉皮。
做伴的是茶藥琴棋。頭綰著雙{髟查}髻。身穿著百衲衣。曾赴閬苑瑤池。
〈(道藏本《鳴鶴餘音》卷八)〉
* 〈(道藏本《鳴鶴餘音》卷八)〉
# 呂岩
【漁父詞十八首】
入定
閉目藏真神思凝，杳冥中裡見吾宗。無邊畔，迥朦朧。玄景觀來覺靜空。

初九
大道從來屬自然。空堂寂坐守機關。三田寶，鎮長存。赤帝分明坐廣寒。

玄用
日月交加曉夜奔。昆侖頂上定乾坤。真鏡裡，實堪論。靉靉紅霞曉寂門。

神效
恍惚擒來得自然。偷他造化在其間。神鼎內，火烹煎。盡曆陰陽結作丹。

沐浴
卯酉門中作用時。赤龍時蘸玉清池。雲薄薄，雨微微。看取嬌容露雪肌。

延壽
子午常餐日月精，玄關門戶啟還扃。長如此，過平生。且把陰陽仔細烹。

瑞鼎
會合都從戊己家。金鉛水汞莫須誇。只此物，結丹砂。反覆陰陽色轉華。

活得
位立三才屬五行。陰陽合處便相生。龍飛踴，虎狂獰。吐個神珠各戰爭。

燦爛
四象分明八卦周。乾坤男女論綢繆。交會處，更嬌羞。轉覺情深玉體柔。

鏈質
運本還元於此尋。周流金鼎虎龍吟。身不老，俗難侵。貌返童顏骨變金。

神異
還返初成立變童。瑞蓮開處色輝紅。金鼎內，迥朦朧。換骨添筋處處同。

知路
那個仙經述此方。參同大易顯陰陽。須窮取，莫顛狂。會者名高道自昌。

朝帝
九轉功成數盡乾，丹爐撥鼎見金丹。餐餌了，別塵寰。足躡青雲突上天。

方契理
舉世人生何所依，不求自己更求誰。絕嗜欲，斷貪癡。莫把神明暗裡欺。

自無憂
學道初從此處修，斷除貪愛別嬌柔。長守靜，處深幽。服氣餐霞飽即休。

作甚物
貪貴貪榮逐利名。追遊醉後戀歡情。年不永，代君驚。一報身終那裡生。

疾瞥地
萬劫千生得個人。須知先世種來因。速覺悟，出迷津。莫使輪回受苦辛。

常自在
閉目尋真真自歸。玄珠一顆出輝輝。終日玩，莫拋離。莫使閻王遣使追。
【夢江南】
淮南法。淮南法。秋石最堪誇。位應乾坤白露節，象移寅卯紫河車。子午結朝霞。

王陽術，王陽術，得秘是黃芽。萬蕊初生將此類，黃鐘應律始歸家。十月定君誇。

黃帝術，黃帝術，玄妙美金華。玉液初凝紅粉見，乾坤覆載暗交加。龍虎變成砂。

長生術，長生術，玄要補泥丸。彭祖得之年八百，世人因此轉傷殘。誰是識陰丹。

陰丹訣，陰丹訣，三五合玄圖。三八應機堪采運，玉瓊回首免榮枯。顏貌勝凡姝。

長生術，長生術，初九秘潛龍。慎勿從高宜作客，丹田流注氣交通。耆老反嬰童。

修身客，修身客，莫誤入迷津。氣術金丹傳在世，象天象地象人身。不用問東鄰。

還丹訣，還丹訣，九九最幽玄。三性本同一體內，要燒靈藥切靈鉛。尋得是神仙。

長生藥，長生藥，不用問他人。八卦九宮看掌上，五行四象在人身。明瞭自通神。

學道客，學道客，修養莫遲遲。光景斯須如夢裡，還丹粟粒變金姿。死去莫回歸。

治生客，治生客，審細察微言。百歲夢中看即過，勸君修煉保尊年。不久是神仙。
* 〈(以上二十九首道書本《純陽呂真人文集》卷七)〉
【西江月】
著意黃庭歲久，留心金碧年深。為尤白髮鬢相侵。仙訣朝朝討尋。
秘要俱皆覽過，神仙奧旨重吟。至人親指水中金。不負平生至性。

任是聰明志士，常迷東灶黃庭。參同大易事分明。不曉如醉難醒。
若遇高人指引，都來不費功程。北方坎子是金精。認得黃芽方盛。

世有學人無數，愚癡妄意如麻。鉛汞錯認結為砂。運火如覓黃芽。
千日虛勞心力，人人盡破其家。真鉛似火本無瑕。將鳳欲比狂鴉。

至道不煩不遠，至人只在目前。淮王煉石得沖天。漢世已經千年。
全在低心下人，事該緣分偶然。安爐致數盡周圓。須得汞去投鉛。

聽說金公兩字，何物喚作金孫。尋枝尋葉必知根。無智便乃心昏。
若用凡鉛為體，都來少魄無魂。水銀漸結必難存。秘訣要處誰論。

真假兩般玄字，金公所料重遺。凡鉛縱與岳山齊。不肯假與金妻。
聽說真鉛住處，他家跳在深溪。兩情恩愛事因媒。義重爭敢東西。

水火運來周歲，四六勿錯如初。水多火少失功夫。勝地方始安爐。
直須認鼎與藥，卻如雞子無殊。內黃外白結凝酥。一顆圓明汞珠。

彼此離於生處，火遭水破驚忙。分身各自擬深藏。半路再遣蕭郎。
夫為無衣裹體，妻因水浸衣黃。丙丁甲乙有形相。剛遣令合陰陽。
【沁園春】
七返還丹，在我先須，煉己待時。正一陽初動，中宵漏永，溫溫鉛鼎，光透簾幃。造化爭馳，虎龍交媾，進火工夫猶鬥危。曲江上，看月華瑩靜，有個烏飛。
當時。自飲刀圭。又誰信無中養就兒。辨水源清濁，木金間隔，不因師指，此事難知。道要玄微，天機深遠，下手忙修猶太遲。蓬萊路，待三千行滿，動步雲歸。
【蔔運算元】
心空道亦空，風靜林還靜。卷盡浮雲月自明。中有山河影。
供養及修行。舊話成重省。豆爆生蓮火裡時，痛撥寒灰冷。
【步蟾宮】
坎離乾兌逢子午。須認取自家根祖。地雷震動山頭雨，要洗濯黃牙土。
捉得金精牢閉錮。煉甲庚要生龍虎。待他問汝甚人傳，但說道、先生姓呂。
【滿庭芳】
大道淵源，高真隱秘，風流豈可知聞。先天一氣，清濁自然分。不識坎離顛倒，誰能辨金木浮沈。幽微處，無中產有，澗畔虎龍吟。
壺中真造化，天精地髓，陰魂陽魄，運周天水火，燮理寒溫。十月脫胎丹就，除此外皆是傍門。君知否，塵寰走遍，端的少知音。
【酹江月】
仙風道骨，顛倒乾坤，平分時節。金木相交坎離位，一粒刀圭凝結。水虎潛形，火龍伏體，萬丈毫光烈。仙花朵秀，聖男靈女扳折。
霄漢此夜中秋，銀蟾離海，浪卷千層雪。此是天關地軸，誰解推窮圓缺。片晌功夫，霎時丹聚，到此憑何訣。倚天長嘯，洞中無限風月。
【水龍吟】
目前咫尺長生路。多少愚人不悟。愛河浪闊，洪波風緊，舟船難渡。略聽仙師語。到彼岸只消一句。煉金丹、換了凡胎濁骨，免輪回，三途苦。
萬事澄心定意，聚真陽都歸一處。分明認得，靈光真趣。本來面目，此個微道理，莫容易等閒分付。知蓬萊自有神仙侶。同攜手，朝天去。
【沁園春】
火宅牽纏，夜去明來，早晚無憂。奈今日不知明事，波波劫劫，有甚來由。人世風燈，草頭珠露，我見傷心眼淚流。不堅久，似石中迸火，水上浮漚。
休休。聞早回頭。把往日風流一筆鉤。但粗衣淡飯，隨緣度日，任人笑我，我又何求。限到頭來，不論貧富，著甚幹忙日夜憂。勸年少，把家緣棄了，海上來遊。
【浪淘沙】
我有屋三椽。住在靈源。無遮四壁任蕭然。萬象森羅為斗拱，瓦蓋青天。
無漏得多年。結就因緣。修成功行滿三千。降得火龍伏得虎，陸路神仙。
【沁園春】
詩曲文章，任汝空留，數千萬篇。奈日推一日，月推一月，今年不了，又待來年。有限光陰，無涯火院，只恐磋跎老卻賢。貪癡漢，望成家學道，兩事雙全。
凡夫只戀塵緣。又誰信壺中別有天。這道本無情，不親富貴，不疏貧賤，只要心堅。不在勞神，不須苦行，息慮忘機合自然。長生事，待明公放下，方可相傳。
【蘇幕遮】
天不高，地不大，惟有真心，物物俱含載。不用之時全體在。用即拈來，萬象周沙界。
虛無中，塵色內，盡是還丹，歷歷堪收采。這個鼎爐解不解。養就靈烏，飛出光明海。
【雨中花】
三百年間，功標青史，幾多俱委埃塵。悟黃粱、棄儒事，厭世藏身。將我一枝丹桂，換他千載青春。岳陽樓上，綸巾羽扇，誰識天人。
蓬萊願應仙舉，誰知會合仙賓。遙想望吹笙玉殿，奏舞鸞裀。風馭雲軿不散，碧桃紫李長新。願逢一粒，九霞光裡，相繼朝真。
【促拍滿路花】
西風吹渭水，落葉滿長安。茫茫塵世裡，獨清閒。自然爐鼎，虎繞與龍盤。九轉丹砂就，一粒刀圭，便成陸地神仙。
從他富貴擁華軒，到了亦徒然。黃粱猶未熟，夢驚殘。是非海裡，終久立身難。袖手江南去，白蘋紅蓼，再遊湓浦廬山。
* 〈(以上二十首道學本《純陽呂真人文集》卷八)〉
【虞美人】
金丹百數人難曉。今日都明瞭。只將日月定浮沉。一往一來，消息水中金。
雲蓋鼎三家照，溫養玄珠小。一聲虎嘯與龍吟。最好是滿園白雪晃瓊林。
【西江月】
道在虛無一炁，生天生地生人。都來些子氣精神。總是玄門捷徑。
龍㗖南山汞髓，虎吞北海鉛精。依時交媾大丹成，火候全憑藥鏡。
【六么令】
東與西。眼與眉。偃月爐中運坎離。靈砂且上飛。最幽微。是天機。你休癡，休不知。
* 〈(以上三首寶顏本《金丹詩訣》卷下)〉
【解紅】
洞天深處。道非遠，咫尺人難悟。浮沉內景。須憑匠手工夫。專候曉來，一點陽生通玄路。盡在碧波深深處，恁時主。地雷震動山頭雨。漸澆灌黃芽，乍離土。嬰兒采得攜籃去。向真霞六陽，鼎內烹煮。
搬運轉，東西輿南北，鋪八卦九宮，要知宗祖。十幹數內分左右，要顯龍虎。玄武後隨，朱雀當先，祥雲布。曲江上，萬神都來聚，夫與婦。癸母跨赤龍，歸洞府。要尋覓金翁，問憑據。陰陽會合三千數。指天地海山，同壽堅固。
【吳音子】
欲要神仙做，抱元炁，胎息綿綿。一回炁滿一回煎。陰陽媾，赤龍蟠。地戶牢封玄門啟，滾丹砂、透入泥丸。昆侖上，明珠晃朗，瑪瑙珊珊。
一爐火滅一爐丹。灰心顯、五色光鮮。雙關路上氣連連。擁真花，上丹田。姹女嬰兒交歡笑，駕河車、地火雷遷。醴泉酒，時時飲罷，醉臥桃源。
【無愁可解】
返照人間，忙忙劫劫。晝夜苦辛無歇。大都能幾許，這百年、又如春雪。可惜天真逐愛欲，似傀儡、被他牽拽。暗悲嗟，苦海浮生，改頭換殼，看何時徹。
聽說古往今來名利客。今只有兔蹤狐穴。六朝並五霸，盡輸他雲水英傑。一味真慵為伴侶，養浩然、歲寒清節。這些兒冷淡生涯，與誰共賞，有松窗月。
【無俗念】
全真大道理無窮，妙得至人端的。說破先天玄妙處，默悟其中消息。體物全彰，應機獨露，悟了生前畢。雖明此理，工夫最要綿密。
低頭洩漏天機，不因師指，此事如何識。萬類三才誰主運，建立乾坤無一。變化無窮，包含不盡，運用無蹤跡。虛空打破，光明遍周無極。
* 〈(以上四首道藏本《鳴鶴餘音》卷一)〉
【沁園春】
世事紛紛，似水東傾，甚時了期。歎利名千古，爭馳虎豹，丘原一旦，總伴狐狸。荊棘叢中，桑榆影裡，亂塚堆堆誰是誰。君知否，謾徒勞百載，空皺雙眉。
爭如歸去來兮。放四大、優遊無所為。歸碧岩洞，完性命，臨風對月，笑傲希夷。一曲弦歌，千鍾美酒，日月迴圈不老伊。童顏在，鎮龜齡鶴壽，罷唱黃雞。
【又】
不喜輕裘，布衣芒履，任春與秋。傍人笑我生涯拙，塵寰碌碌，畢竟何求。物外蓬瀛，壺中方寸，論此宗風沒價酬。誰知道，無為快樂，不羨王侯。
多謀轉使多愁。恰似吞他名利鉤。看日前些子升沉事，把天機喪盡，不肯抽頭。蜂為花忙，蛾因燈逝，只恁迷前忘後憂。嗟身事，莊周蝶夢，蝶夢莊周。
【又】
大道無名，大音希聲，大器晚成。笑迷人管見，不言便了，似鑽冰取火，紐石為繩。使盡精神，虛勞神用，緣木求魚甚日烹。愚癡輩，磨磚作鏡，怎睹光明。
何須百計經營。守朴樸淳淳絕愛憎。澄虛心實腹，穀神不死，深根固蒂，久視長生。湛湛澄澄，先天先地，一炁寥寥混杳冥。希夷理，這一輪皎月，無缺無盈。
【又】
瑞雪翻雲，長風舞浪，仙家畫圖。問城南老樹，如今在否，洛中強客，還再來無。獨上君山，渺觀磊石，八百里清波漾巨區。何曾錯，有茶中上灶，酒裡仙姑。
終須度了肩吾。卻稽首終南眾老夫。自太平寺裡，題詩去後，東林沈宅，大醉歸歟。天上巡多，人間到少，更不向廬山索鱠魚。相憐否，好借君黃鶴，上我清都。
【又】
黃鶴樓前，吹笛之時，先生朗吟。想劍光飛過，朝游北海，墨籃放下，夜醉東林。鐺煮山川，粟藏世界，有明月清風知此心。呵呵笑，釀成白酒，散盡黃金。
知音。自有相尋。休踏破葫蘆斫斷琴。唱白蘋紅蓼，廬山日暮，西風落葉，渭水秋深。三入岳陽，再遊湓浦，一自優遊直至今。桃源路，不妨來往，同與登臨。
【又】
切勸學人，悟取靈臺，休得外求。這天機玄妙，非容易，與君今日，細說根由。沒口婆婆，偏能言語，沒腳童兒，擅蹴戲球。真消息，見雲埋玉洞，月照金樓。
有誰似我能修。把獅子擒來變作牛。向黃河浪裡翻筋斗。太陽宮裡，捉住獼猴。白雪花開，青雲子結，占得玄關第一籌。仙宮舍，跨驪龍歸去，永玩瀛洲。
【又】
昨夜南京，今朝北嶽，倏焉忽然。遇洞中有酒，渴來好飲，君山作枕，醉後高眠。出入無跡，往來不定，半似癡呆半似顛。隨身處，有一襟風月，兩袖雲煙。
人間漂蕩多年。又排辦東華第二筵。把玉樓推倒，種吾琪樹，黃河放淺，栽我金蓮。擊碎珊瑚，翻身蓬島，稽首虛皇御座前。無難事，功成八百，行滿三千。
【又】
打破疑團，謝了空花，飲啄隨緣。有蒲團禪版，消磨白日，臨風對月，可度流年。攜個山童，拖條藜杖，閑趁松風影裡眠。從今後，袖金針玉線，頓鎖為煙。
何須祖祖相傳。被渭水松風泄盡禪。昔年會向，水中摸月，如今卻解，火裡生蓮。向上宗乘，別無玄妙，十百元來是一千。翻身處，見漚停巨海，雲散長天。
【又】
瑞雪長空，佈滿周天，色似銀。況此物不論貧富，應無深遠，觸處皆均。片片不教塵汙，落處冥冥不聽聲。江天靜，見天華宇宙，景物皆新。
教人驀地歡欣。似一派銀河徹底清。聚時節如鋪玉，散來後，無跡無影無形。此是天機真造化，不比尋常假造成。陰消盡，待三陽數足，別換新春。
【又】
自古賢愚，日月輪催，盡沉下泉。漢張陳義，斷因名利，恣奢華後，破壞家園。墳廟江邊，漢陵原畔，勢盡還空皆亦然。英雄輩，盡道傍壞塚，衰草綿綿。
嗚呼往事堪憐。染虛幻浮花逐逝川。又爭如省悟塵勞，愛趣貧閑。居素保煉丹田。越過輪回，超升苦海，直上清涼般若船。逍遙岸，會玄妙雲路，同訪桃源。
【又】
好無來由，名利區區，幾時盡頭。算榮華富貴，名高位顯，妻兒豔女，肯做持修。冷淡玄門，清虛妙道，苦澀難行孰意留。修行路，悟輪回生死，有分仙流。
除身外盡是閒愁。猛割斷冤情去便休。頂幟巾布素，隨緣度日，逍遙雲水，物外遨遊。閑裡尋閑，損之又損，火滅煙消絕外求。將歸去，這酆都路變，蓬島瀛洲。
【又】
絕品龍團，製造幽微，建溪路賒。向南山采的，蟾酥烏血，和合北海，七寶靈芽。時遇陽春，收歸璚室，碾磨搗、香塵膩水加。玉甌內，仗仙童手巧，烹出金花。
奇茶堪獻仙家。但啜罷香生兩腋，僥倖趙州難遇，盧仝不見，苦中甘味，意與誰誇。滌盡凡心，洗開道眼，返老還童鬢似鴉。真奇瑞，願人人解飲，同赴煙霞。
【又】
自古神仙，隱跡終南，萬代流傳。說經臺上，針活枯柏，鏈丹爐下，化女石泉。四皓商山，十老古洞，尹喜親聞道德篇。結庵處，有青牛系柏，白鹿升天。
翊聖古跡依然。雪樣三朝畫得全。有元真文澗，松陰一夢，鍾離悟道，跨鶴金仙。二祖披毯，甘河引度，傳受重陽七朵蓮。全真教，洞天福地，象帝之先。
【又】
真一長存，太虛同體，妙門自開。既混元初判，兩儀佈景，歸根覆命，全藉靈臺。浩氣衝開，穀神混化，一點靈光空際來。凝神處，聽龍吟虎嘯，殺地風雷。
奇哉妙道難猜。解點化愚迷成大材。與君說破，分明狀似，蚌含淵月，秋兔懷胎。壯志男兒，當年高士，莫把身心惹世埃。功成後，便登紫府，位列仙階。
【又】
要做神仙，煉丹功夫，亦有何難。向雷聲震處，玉爐火熾，土釜煙寒。姹女乘龍，金翁跨虎，片餉之間結大還。丹田裏，有白鵝一個，飛入泥丸。
河車運上昆山，全不動纖毫過此關。把龜蛇烏兔，生擒活捉，霎時雲雨，一點成丹。白雪漫天，黃芽滿地，服此刀圭永駐顏。常溫養，使脫胎換骨，身在雲端。
【又】
大智閑閑，放曠無拘，任其自然。寄雅懷幽興，松間石上，高歌沉醉，月下風前。玉女吹笙，金童舞袖，送我炁炁入太玄。玄中理，盡浮沉浩浩，來去綿綿。
奇哉異景難言。算別是、人間一洞天。立身敦厚，銷磨歲月，從他輕薄，海變桑田。神炁沖和，陰陽升降，已占逍遙陸地仙。無煩惱，任開懷縱筆，注寫書篇。
【鶯啼序】
三峰路險，雪滿空崖，瑞祥煙霧起。澗畔聽、龍吟虎嘯，電閃星輝，進出紅光，鬼神驚避。
鉛凝汞結，爐中養就丹點，瓦礫成至寶，愚人餐一粒，延年紀。那堪更有，神珠萬顆，流霞晃耀，遍穿宮裡。
* 〈(以上十七首道藏本《鳴鶴餘音》卷三)〉
【江神子】
人生七十古來稀。歎愚迷。不修持。光陰有限，成敗是和非。蓋世功名都占取，空贏得，業相隨。
暫時花酒氣財迷。得便宜。落便宜。暗裡朱顏，漸改氣神虧。陽少陰多染患，命盡也，更推誰。
【曲江秋】
如何是道。這一點、古今尋求顛倒。人人有分，個個不虧少。皆因動念錯，染著處、便生煩惱。若也般般放下，有何微奧。
隨分隨緣且過，究本來面目，直須分曉。寒爐冷灶。對虎龍吟嘯。目前便是了。更不向、外邊尋討。不問神仙與佛，共同覺照。
〈(以上二首道藏本《鳴鶴餘音》卷五)〉
* 〈(以上二首道藏本《鳴鶴餘音》卷五)〉
【梧桐樹】
一更裡，調神氣。意馬心猿盡拘系。莫放閒遊戲。昏昏默默煉胎息。開卻天門地戶閉。果然通玄理。
【又】
二更裡，傳宇宙。一點靈光漸通透。虎龍初交嚴抵備。三屍莫教走。慧劍空中報冤讎。斬卻群魔首。
【又】
三更裡，一陽動。金鼎熬煎玉爐烹。煉就真鉛汞。匠手鑿開玉蓮蓬。兩道霞光照昆頂。萬顆珍珠進。
【又】
四更裡，雲收徹。海底星龜弄明月。處處瓊花結。火候抽添按時節。子午氤氳降紅屑。猛把天機泄。
【又】
五更裡，朦朧定。心養浩月一輪鏡。照破貪嗔病。這回須要鬼神驚。只要真清為真靜。功滿朝上聖。
【步步高】
一更裡，澄心披襟坐。猿馬牢擒鎖。慧劍磨。六賊三屍盡奔波。退群魔。困也和衣臥。
醒覺朦朧清風送。悟入桃源洞。閬苑中。閑訪三茅興無窮。透窗風。驚覺遊仙夢。
【又】
二更裡，白牛溪邊睡。牧童醺醺醉。蓑笠堆。月下方堪把笛吹。樂然後，歸去華胥國。
得到華胥寬懷抱。閑把瑤琴操。聲韻高。火裡烏龜產，白鶴弄雲簫。紫霧紅光照。
【又】
三更裡，銀漢星移淡。出戶將身探。月正南。二八嬌娥配童男。煉三三。手把天關撼。
五明宮裡元辰聚。七寶山頭去。禱玉虛。元始高懸黍米珠。演金書。國泰民安富。
【又】
四更裡，玄圃清風細。來往無凝滯。解垢衣。心月高懸照雲溪。上天梯。獨折蟾宮桂。
三界十方惟獨步。認得曹溪路。一物無。真歡真樂飲醍醐。不須沽。高唱無聲曲。
【又】
五更裡，架上金雞叫。路上行人俏。方欲曉。沒底籃兒杖頭挑。跨風飆。同赴蓬萊島。
此個家風誰知道。得也無衰老。琅板敲。碧波深處釣鯨鼇。出波濤。采就長生藥。
【南鄉子】
真汞與真鉛，產在先天與後天。大要知時勤採取，玄玄。得穴何愁不作仙。
進火要精專。審究前弦與後弦。屯卦抽添蒙卦止，難傳。毫髮差殊不結丹。
【又】
兩手擘鴻蒙。慧劍飛來第一峰。外道修羅驚縮項，神通。造化元來在掌中。
煆煉玉爐紅。橐籥吹噓藉巽風。十月脫胎吞入腹，坤宮。立見三清太上翁。
【又】
溫養象周天。須要微微火力全。愛護嬰兒惟藉母，三年。運用抽添象缺圓。
牛鬥會河邊。舍取玄珠種玉田。定意如如行火候，精專。剖腹分明說與賢。
【又】
生甲更生庚。此是丹頭切要明。藥嫩采來歸土釜，煎烹。文武剛柔次第行。
片餉結丹成。沐浴防危更守城。到此不須行火候，持盈。火若加臨必定傾。
【又】
木兔與金雞。刑德臨門有偶奇。爐內丹砂宜沐浴，防危。神水溶溶滿玉池。
年月日並時。刻裡工夫一例推。著意研窮丹造次，毫釐。十月殷勤自保持。
【又】
鼎器法乾坤。上是天元下地元。若也更能顛倒運，交番。闔辟迴圈在八門。
搬運上昆侖。龜與蛇兒自吐吞。百尺竿頭牢把線，掀騰。從此元神命永存。
【又】
關鎖自周天。升降迴圈三寸田。不在噓呵並數息，天然。九轉無虧火力全。
胎息謾流傳。要在陰陽不可偏。呼吸吹噓皆賴巽，風綿。妙在前弦與後弦。
【又】
複卦起潛龍。戊己微調未可攻。九二見龍臨卦主，神通。從此爐中次第紅。
泰卦卻相逢。猛火燒乾藉巽風。煉就黃芽並白雪，奇功。還返歸坤道始窮。
【又】
識得水中金。煆煉烹煎理更深。進退抽添須九轉，浮沈。溫養潛龍複與臨。
妙運自天心。托杖黃婆是丙壬。醞就醍醐山頂降，頻斟。慢撥無弦一曲琴。
【又】
長子到西方，少女歸乾變六陽。便好下功修二八，堤防。至九方知道自昌。
牛鬥共商量。巧奪天工妙莫揚。離坎夫妻交媾後，難忘。始覺壺中日月長。
【又】
白雪與黃芽。兩味晶華共一家。摘采辯時衰與旺，堪誇。火候毫釐不可差。
頂上結三花。駕動羊車與鹿車。烏兔往來南北面，交加。從此天河穩泛槎。
【又】
淨盡露天機。只恐時人自執迷。頷下藏珠當猛取，休遲。道在身中更問誰。
塵網急拋離。百歲年華七十稀。莫待老來鉛汞少，堪悲。業報前途難自欺。
【一寸金】
堪歎群迷，夢空花幾人悟。更假饒錦帳銅山，朱履玉簪，畢竟於身何故。未若紅塵外，幽隱竹籬蓬戶。青松下，一曲高歌，笑傲年華換古今。
紫府。春光清都雅會時，妙有真趣。看自然天樂，星樓月殿，鸞飛鳳舞。白雲深處。壺內神仙景，誰肯少年回顧。逍遙界，獨我歸來，複入寥陽去。
【又】
暮鴻嘹唳。更晚來地籟，陰風齊起。造作嚴凝，同雲黯黯，四海玉龍呈瑞。妝點萬家清景，普綻瓊花鮮麗。最好是，命詩朋，紙帳圍爐沈醉。
吟綴。搜佳制，竹外清香，金蕾噴新蕊。似糝銀沙，或為粉蝶，高下亂飛空裡。慶知太平，先兆陰陽和矣。這玄理，遇子猷，同賞江天真味。
* 〈(以上二十四首《鳴鶴餘音》卷七)〉
【西江月】
內藥還同外藥，內通外亦須通。丹頭和合類相同。溫養兩般作用。
內有天然真火，爐中赫赫長紅。外爐增減要勤功。妙絕無過真種。
【又】
此道至神至聖，憂君分薄難消。調和鉛汞不終朝。早睹玄珠形兆。
志士若能修煉，何妨在市居朝。工夫容易藥非遙。說破人須失笑。
【又】
白虎首經至寶，華池神水真金。故知上善利源深。不比尋常藥品。
若要修成九轉，先須煉己持心。依時採取定浮沈。進火須防危甚。
【又】
七返朱砂返本，九還金液還真。休將寅子數坤申。但看五行成准。
本是水銀一味，周流經歷諸辰。陰陽氣足自然靈。出入豈離玄牝。
【又】
若要真鉛留汞，親中不離家臣。木金間隔會無因。須假黃婆媒娉。
木性愛金順義，金情戀木慈仁。相吞相啖卻相親。始覺男兒有孕。
【又】
二八誰家姹女，九三何處郎君。自稱木液與金精。遇土方成三姓。
更假丁公煆煉，夫妻始結歡情。河車不敢暫留停。運入昆侖峰頂。
【又】
牛女情緣道合，龜蛇類秉天然。蟾烏遇朔合嬋娟。二氣相資運轉。
總是乾坤妙用，誰能達此深淵。陽陰否隔卻成愆。怎得天長地遠。
【又】
雄裡內含雌質，負陰抱卻陽精。兩般和合藥方成。點化魄纖魂勝。
通道金丹一粒，蛇吞立化龍形。雞餐亦乃變鸞鵬。飛入青陽真境。
【又】
天地才經否泰，朝昏好識屯蒙。輻來湊轂水朝宗。妙在抽添運用。
得一萬般皆畢，休分南北西東。損之又損慎前功。命寶不宜輕弄。
【又】
冬至一陽來複，三旬增一陽爻。月中複卦朔晨超。望罷乾終姤兆。
日又別為寒暑，陽生複起中宵。午時姤象一陰朝。煉藥須知昏曉。
【又】
德行修逾八百，陰功積滿三千。均齊物我與親冤。始合神仙志願。
虎兕刀兵不害，無常火宅難牽。寶符降後去朝天。穩駕鸞車鳳輦。
【又】
不辨五行四象，那分朱汞鉛銀。修丹火候未曾聞。早便稱呼居隱。
不背自思已錯，更將錯路教人。誤他永劫在迷津。似恁欺心安忍。
【又】
丹是色身至寶，煉成變化無窮。更能性上究真宗。決了死生妙用。
不待他身後世，見前立獲神通。自從龍女著斯功。爾後誰能繼踵。
【又】
兩手擘開混沌，坦然真露丹宗。日魂月魄自西東，牢捉莫輕放縱。
外道邪魔縮項，相將結寶中宮。九還七返片時功。皆賴黃婆相送。
【又】
默運乾坤否泰，抽添妙在屯蒙。起于複卦剝於終。溫養兩般作用。
沐浴要防危險，吹噓全藉離風。工夫還返入坤宮。火足不宜輕弄。
【又】
要識真鉛真汞，都來隻一根源。烹煎火候妙中玄。不是知音難辯。
採取莫差時日，仍分弦後弦前。玉爐一霎火燒天。無位真人出現。
【又】
莫問九三二八，無過陰偶陽奇。大都離坎結夫妻。要識屯蒙既未。
若過一陽起後，便堪進火無遲。只因差失在毫釐。野戰更宜仔細。
【又】
鼎器法天象地，坎離運用無差。夫妻相會入黃家。共說無生妙話。
雨意雲情了當，嶺頭駕動河車。搬歸頂上結三花。牢閉玉關金鎖。
【又】
撥動頂門關捩，自然虎嘯龍吟。九還七返義幽深。出入不離玄牝。
運用玉爐火候，鼎中煉就真金。強兵戰勝便收心。妙在無傷無損。
【又】
一二複臨養火，兔雞沐浴潛藏。分明變化在中央。結就玄珠片餉。
還返歸根脫體，守城抱一堤防。黃庭來往是尋常。恍惚之中縱放。
【又】
夾脊雙關透頂，此為大道玄門。金丹只是此宗根。大要知時搬運。
溫養守城野戰，華池玉液頻吞。玉爐常使火溫溫。采藥審他老嫩。
【又】
調燮火工非小，差殊只在毫釐。鼎爐汞走黑鉛飛。從此恐君喪志。
須共真師細論，無令妄動輕為。幽微玄妙最深機。言語仍須避忌。
【又】
九曲江頭逆浪，霎時沖過天心。昆侖頂上水澄澄。醞就瓊漿自飲。
便向此時採取，河車搬運無停。陰陽一炁自浮沈。鎖閉玉關牢穩。
【又】
藥產西南坤地，金丹只此根宗。學人著意細推窮。妙絕無過真種。
了一萬般皆畢，休分南北西東。執文泥象豈能通。恰似啞人談夢。
【又】
金液還丹大道，古人萬劫一傳。傾心剖腹露諸篇。接引直超道岸。
莫怪天機泄盡，此玄玄外無玄。留傳後代與名賢。有目分明覷見。
【又】
食飽傷心損氣，睡多夢裡迷真。眼觀心動喪元神。耳聽靈臺昧盡。
要見元初面目，慧刀割斷紅塵。無情應物本來真。此是修行捷徑。
【又】
頓悟修行道理，除情戰睡敵魔。不貪名利少風波。懶散隨緣且過。
饑後尋街乞飯，飽時信步蹉跎。閑來古廟唱哩囉。逍遙誰人似我。
【又】
富貴又爭入我，貧窮更待如何。有緣有分是非多。無福無災無禍。
教他一任奢侈，簞瓢也是存活。勸君休要苦張羅。大限臨頭怎躲。
【又】
一不輕師慢法，二誦清淨仙經。三存真氣養神靈。四把塵勞拂盡。
五斷無明業火，六除俗裡人情。七擒猿馬永安寧。八味璚漿得飲。
【永遇樂】
個個修行，人人咽納，誰悟真道。曲徑多歧，旁門小法，誤了人多少。容成豈是神仙，究竟采藥，謾多爐灶。忽一朝、脫卻桶底，性根壞倒。
爭如內觀，無為清靜，學取本來莊老。匹配陰陽，抽添鉛汞，八卦為端表。人生如夢，流年似箭，回首也須聞早。貪迷戀，春花秋月甚時了。
【又】
萬法由心，應觀法界，一切心造。瞿曇同歸，去揆不離，即心是道。自從識得坎離，交際煉藥，粗知昏曉。看雞飛蟾宮，兔走丹闕，更無煩惱。
氣中真液，液中真氣，和合不多不少。種得黃芽，煉成赤水，龍虎交圍繞。九還七返，工夫到後，還我舊時年少。待三千，功圓行滿，恁時是了。
【又】
學道修心，存神煉性，直要輕舉。補腦還精，流水不腐，戶樞終不蠹。日魂月魄，摶歸爐鼎，真氣自然留聚。把心猿縛系，意馬追回，回無塵慮。
定中明有，陽龍陰虎。水火透時為度。八段奇文，千口活法，向上有一路。呂公高尚，不離人世，有分也須相遇。約十洲三島，驂鸞跨鶴，大家同去。
【又】
養水養精，養神養血，先須養氣。日月陰陽。六爻八卦，細看參同契。虛軀虛寶，千言萬語，不過坎離兩字。向昆侖頂上，返本還元，要明終始。
一身雖小，如同天地。八萬四千餘裡。玄牝之門，千生萬化，都在沖和內。此真真外，別無真諦。方通道一而已。異時見鍾呂，如有未明，請師指示。
【漁家傲】
至道不遙只在邇。毫釐差失如千里。道是難求元卻易。如相契。一超直入如來地。
水火交時為既濟。三屍六賊都回避。只此長生仍久視。身口意。化成一點沖和氣。
【又】
神是氣兮氣是命。神不外馳心自定。幸有崔公入藥鏡。如究竟。全真固蒂歸根靜。
主客內明方外應。靈臺粲發天光瑩。兩個壺中一片景。急修省。莫待臨渴去掘井。
【又】
精養靈根神守氣。天然子母何曾離。晝夜六時長在意。三田內。溫溫天地中和水。
十二樓前白雪膩。九宮臺畔黃芽遂。日月山頭朝上帝。神光起。騰身直上煙霄外。
【又】
我有光珠無買價。光明常照芝田下。更無之乎並者也。知音寡。世間誰是能行者。
一萬精光神守舍。四百四病都齊罷。透出火龍歸造化。回仙駕。更無一點塵隨馬。
【促拍滿路花】
抱元能守一，四大自輕安。心中須返照，幾曾閑。金烏沖耀，飛入爛銀盤。心心心是道，只在心心，更於何處求丹。
【又】
又何須衣冕，燕處欲超然。榮華能有幾日，便凋殘。修真甚易，積行累功難。勸君強為善，五濁三途，變為雲島神山。
【又】
人能常清靜，天地悉皆歸。一真含眾妙，入希夷。昭文不會，氣候有成虧。妄心寂滅盡，困睡饑餐，更無作用施為。
【又】
自然爐鼎就，光彩透簾幃。玉池神水湧，上生肥。如魚飲水，冷暖自家知。自家性命事，自家了得，自家性命便宜。
【又】
若論修養事，知有幾多門。諦當歸宿處，是虛源。至真至道，簡易合乾坤。坎離並水火，止是筌蹄，萃然一點長存。
【又】
個中如薦得，悟了五千言。金晶飛肘後，透昆侖。清江九曲，一棹破煙昏。水擊三千里，九萬鵬程，化成元是冥鯤。
【江神子】
林泉養素拙。放落魄、慵居世緣絕。志如鐵。修然處、一味真歡雜說。日逍遙，野鶴岩畔為道侶，松軒下、沉煙猶未歇。夜深獨聽狐猿，高峰上叫明月。
他年功成行滿，駕祥雲、直至瑤池仙闕。個時節。神遊自有鸞鶴迎接。舞空碧。仙仗飄飄來迎謁。桃源會、瓊林方信別。到此無限逍遙，作蓬萊客。
【春從天上來】
樂道安貧。歎自古英雄，林下無人。滿堂金玉，謂授兒孫。畢竟與屬親。問當初無物，被貪愛、引入迷津。早抽身。向槐安宮內，剛恁勞神。
朝菌蟪蛄短景，又豈信壺中，別有長春。暫遊萬里，少別千年，歸去跨鳳驂麟。念浮生一瞬，幾度見、滄浪揚塵。莫因循。彼空華揚豔，輕喪天真。
【玉抱肚】
若論玄妙，聽周風一訣。把嬰兒姹女，木金間隔。從頭分別。先擒六賊三屍滅。後捉玉兔飲烏血。仗劍鋒，麾魔障，蕩襖邪。全憑志猛烈。那些個手段最奇絕。
龍奔虎走，來往放乖劣。兩獸擒來吾怎舍。爐烹鼎煉無暫歇。乾坤至寶，陰陽造化，斡運龜蛇。東雞叫出西江月。會入黃庭賞白雪。上丹溫，中丹暖，下丹熱。三田寶結。眾仙舉我赴金闕。寥陽勝境，教我怎生說。
【水調歌頭】
五行不到處，一氣未生前。清光赫赫，無何鄉里獨超然。日月豈能照鑒，天地不能包裡，晃朗妙無邊。賴有竹澗水，卻向世人傳。
杳兮冥，恍兮惚，湛兮然。這些消息，渾身是口也難詮。截斷千差歧路，屏除萬般機巧，纜住釣魚船。往事都休問，靜坐一爐煙。
【蘇幕遮】
水中金，沖牛鬥。玉鎖金關，護法靈童守。赤水丹基龍虎走。萬象森羅，勃勃投珠口。
飲靈液，明火候。太乙爐開，丹熟神光透。浮名浮利終不久。下手速將，窮取無中有。
【解佩令】
修行之士，功勤不小。識五行、逆順顛倒。妙理玄玄，玉爐中、龍蟠虎繞。金鼎內、煉成至寶。
陽神離體，杳杳冥冥，刹那間、遊遍三島。出入純熟按捺住，別尋玄妙。合真空、太虛是了。
【水仙子】
醉魂別後廣寒宮。飛下瑤臺十二峰。只因一枕黃粱夢，得神仙造化功。
左右列，玉女金童。采仙藥，千年壽，煉丹砂，九轉功。每日價，伏虎降龍。
* 〈(以上五十首道藏本《鳴鶴餘音》卷八)〉
【霜天曉角】
乾坤未裂。有物如何別。解把鴻蒙擘破，說不知、知不說。
妙訣。真難徹。知音世所絕。要識陰陽顛倒，月中日、日中月。
* 〈(道藏本《三極至命筌蹄》)〉
【失調名】
鼎裡坎離，壺中天地，滿懷風月，一吸虛空。塵寰裡，何人識我，開口問鴻蒙。
雲中。三弄笛，岳陽樓外，天遠霞紅。笑騎黃鶴，暫過海陵東。拂袖呵呵歸去，鑾和玉佩，風響喬松。君若要，知吾蹤跡，試與問仙翁。
【西江月】
葆煉中分相火，行持外借方鞋。清虛爽徹禦□□。□□□□□□。
□□□□□□，□□靈寶為胎。十方無極至真來。恍惚芝軿羽蓋。
【又】
一日清歡何往，十年舊事重拈。細風斜日到江南。春滿平湖瀲灩。
黃簡手題龍篆，綠輿前控鸞驂。玉清真籙署仙銜。列職靈臺書監。
* 〈(以上三首道藏本《純陽帝君神化妙通紀》卷四)〉
【失調名】
別無巧妙，與你方兒一個。子後午前定息坐。夾脊雙門昆侖過。恁時得氣力思量我。〈(涵芬樓本《夷堅丁志》卷一八)〉
* 〈(涵芬樓本《夷堅丁志》卷一八)〉
【西江月】
落日數聲啼鳥，香風滿路吹花。道人邀我煮新茶。蕩滌胸中瀟灑。
世事不堪回首，夢魂猶繞天涯。鳳停橋畔即吾家，管甚月明今夜。
* 〈(適園本《湖海新聞夷堅續志》後集卷一)〉
【沁園春】
琳館清標，瓊臺麗質，何年天上飛來。揚州暫倚，后土為深栽。獨立乾坤一樹，春風占、萬朵齊開。天然巧，蕊珠圓簇，玉瓣輕裁。
見一花九朵，類玲瓏玉斝，錯落瓊杯。得滿盛香露；洗蕩塵埃。是真元孕育，有仙風道骨，豈是凡胎。問真宰，難留下土，攜爾上蓬萊。
* 〈(成化本《揚州瓊華集》)〉
【明月斜】
明月斜，秋風冷。今夜故人來不來，教人立盡梧桐影。
* 〈(萬曆本《花草粹編》卷一)〉
【洞仙歌】
飛梁欹水，虹影澄清曉。橘裡漁鄉半煙草。歎來今往古，物是人非，天地裡，惟有江山不老。雨巾風帽，四海誰知道。
一劍橫空幾番到。按玉龍嘶未斷，月冷波寒光去也，琳宇洞關無鎖。認雲屏，煙障是吾廬，任滿地蒼苔，年年不掃。
* 〈(明刻本《唐詞紀》卷一五)〉
【望江南】
瑤池上，瑞霧靄群仙。素練金童鏘鳳板，青衣玉女嘯鸞弦。身在大羅天。
沈醉處，縹緲玉京山。唱徹步虛清燕罷，不知今夕是何年。海水又桑田。
【漢宮春】
橫笛聲沈，倚危樓紅日，江轉天斜。黃塵邊火澒洞，何處吾家。胎禽怨，夜來乘風、玄露丹霞。先生笑，飛空一劍，東風猶自天涯。
情知道山中好，早翠囂含隱，瑤草新芽。青溪故人信斷，夢逐飆車。乾坤星火，歸來兮、煮石煎砂。回首處、幅巾蒲帳，雲邊是笑桃花。
【減蘭】
暫遊大庾。白鶴飛來誰共語。嶺畔人家。曾見寒梅幾度花。
春來春去。人在落花流水處。花滿前溪。藏盡神仙人不知。
* 〈(以上三首康熙本《全唐詩》卷九)〉
# 琴精
【千金意】
音音音。音音你負心。你真負心。孤負我到如今。記得年時，低低唱，淺淺斟。一曲值千金。
如今寂寞古牆陰。秋風荒草白雲深。斷橋流水何處尋。淒淒切切，冷冷清清，教奴怎禁。
* 〈(明刻本《唐詞紀》卷三)〉
# 妙香
【北邙月】
勸君酒莫辭。花落拋舊枝。只有北邙山下月，清光到死也相隨。
* 〈(明刻本《唐詞紀》卷五)〉
# 鬼仙
【柳梢青】
曉星明滅。白露點、秋風落葉。故址頹垣，冷煙衰草，前朝宮闕。
長安道上行客。依舊名深利切。改變容顏，消磨今古，隴頭殘月。
* 〈(明刻本《古今詞統》卷六)〉
【惜花容】
少年看花雙鬢綠。走馬章臺管弦逐。而今老更惜花深，終日看花看不足。
座中美女顏如玉。為我一曲金縷曲。歸時壓得帽檐欹，頭上春風紅簌簌。
【桃源憶故人】
玉樓深鎖薄情種。清夜悠悠誰共。羞見枕衾鴛鳳。悶即和衣擁。
無端畫角嚴城動。驚破一番新夢。窗外月華霜重。聽徹梅花弄。
【南鄉子】
泊雁小汀洲。冷淡湘裙水漫秋。裙上唾花無覓處，重遊。隔柳惟存半月鉤。
准擬架層樓。望得伊家見始休。還怕粉雲天凍起，悠悠。化作相思一片愁。
【浪淘沙】
還下酒家錢。便好安眠。大槐宮裡著貂蟬。行到江南知是夢，雪壓漁船。
磐薄古梅邊。也是前緣。鵝黃雪白又醒然。一事最奇君記取，明日新年。
【擷芳詞】
風搖盪，雨蒙茸，翠條桑弱花頭重。春衫窄，香肌濕。記得年時，共伊曾摘。
都如夢。何曾共。可憐孤似釵頭鳳。關山隔。晚雲碧。燕兒來也，又無消息。
【浣溪沙】
滿目江山憶舊遊。汀洲花草為春柔。長亭艤住木蘭舟。
好夢憶、隨流水去，芳心猶逐曉雲愁。行人莫上望京樓。
【太常引】
故人送我出陽關。無計鎖雕鞍。今古別離難。兀誰畫、峨眉遠山。
一尊別酒、一聲杜宇，寂寞又春殘。明月小樓間。第一夜、相思淚彈。
 
全唐五代詞
# 伊用昌
* 〈伊用昌（生卒年裏不詳），一作伊夢昌。唐末不仕，披羽褐，遊山水。天佑十年癸酉（九二二），至撫州南城縣，因食牛肉過量，夫妻俱死於鄉校內。後夫妻又出現於北市，唱《望江南》詞乞錢。又曾至長沙馬殷幕中。為人狂逸，時人呼為伊風子。事跡據《太平廣記》卷五五引《玉堂閑話》、《詩話總龜》前集卷四四引《雅言雜載》、卷四五引《青瑣後集》、《十國春秋》卷七六。
* 伊用昌詞一首，據談本《太平廣記》錄入。〉
【望江南】
江南鼓，梭肚兩頭樂。釘著不知侵骨髓，打來只是沒心肝。空腹被人漫。
* 〈談本《太平廣記》卷五五引《玉堂閑話》。〉
# 李存勖
* 〈李存勖（八八五～九二六），小字亞子，沙陀部人。本姓朱耶氏，咸通中以其祖討龐勛有功，賜姓李氏。晉王李克用之子。天佑五年（九八），即王位於太原。後梁龍德三年即帝位，改元同光。同光四年（九二六），被亂兵所殺。廟號莊宗。《舊五代史》卷二七至卷三四、《新五代史》卷四、卷五有本紀。
* 李存勖詞四首，據《尊前集》朱本入錄，校以吳本、毛本、明鈔本，並參校耘經樓本《苕溪漁隱叢話》。〉
【一葉落】
一葉落。褰朱箔。此時景物正蕭索。畫樓月影寒，西風吹羅幕。吹羅幕。往事思量著。
【陽臺夢】
薄羅衫子金泥縫。困纖腰怯銖衣重。笑迎移步小蘭叢，嚲金翹玉鳳。
嬌多情脈脈，羞把同心撚弄。楚天雲雨卻相和，又入陽臺夢。
【歌頭】
賞芳春、暖風飄箔。鶯啼綠樹，輕煙籠晚閣。杏桃紅，開繁萼。靈和殿、禁柳千行，斜金絲絡。夏雲多、奇峰如削。紈扇動微涼，輕綃薄。梅雨霽，火雲爍。臨水檻、永日逃煩暑，泛觥酌。
露華濃，冷高梧，雕萬葉。一霎晚風，蟬聲新雨歇。惜惜此光陰，如流水，東籬菊殘時，嘆蕭索。繁陰積，歲時暮，景難留，不覺朱顏失卻。好容光，旦旦須呼賓友，西園長宵，宴雲謠，歌皓齒，且行樂。
【憶仙姿】
曾宴桃園深洞。一曲清歌舞鳳。長記欲別時，和淚出門相送。如夢。如夢。殘月落花煙重。
* 〈以上四首朱本《尊前集》〉
# 陳金鳳
* 〈陳金鳳（八九三～九三五），福唐（今福建福清）人。父侯倫，唐末與福建觀察使妾陸氏私通所生。王審知入閩，流落民間，為族人陳匡勝收養。開平三年（九〇九），年十七，為王審知選入後宮，召為才人。王延鈞即位，封為淑妃，大見寵幸。龍啟元年（九三三）立為皇后，築長春宮居之。永和元年（九三五）李仿作亂被殺。《十國春秋》卷九四有傳。
* 陳金鳳詞二首，據清刻本《十國春秋》錄入。〉
【樂遊曲】
龍舟搖曳東復東。采蓮湖上紅更紅。波淡淡，水溶溶。奴隔荷花路不通。
西胡南湖鬥彩舟。青蒲紫蓼滿中洲。波渺渺，水悠悠。長奉君王萬歲遊。
* 〈以上二首清刻本《十國春秋》卷九四引《金鳳外傳》〉
# 歐陽炯
* 〈歐陽炯（八九六～九七一），益州華陽（今四川雙流）人。少事前蜀王衍為中書舍人。前蜀亡，隨王衍至洛陽。補秦州從事。孟知祥鎮蜀，炯復回成都。知祥稱帝，任中書舍人。後主孟昶廣政三年（九四）四月，官武德軍節度判官，為趙崇祚編《花間集》作敘。十二年（九四九）拜翰林學士。次年，知貢舉，判太常寺。後遷禮部侍郎，領陵州刺史，轉吏部侍郎，加承旨。二十四年（九六一）五月，拜門下侍郎兼戶部尚書、平章事、監修國史。宋乾德三年（九六五）元月，後蜀亡，炯隨昶至汴京。六月宋除炯為右散騎常侍，俄充翰林學士，轉左散騎常侍。後分司西京。開寶四年（九七一）卒。年七十六。《宋史》卷四七九、《十國春秋》卷五六有傳。
* 歐陽炯詞，《花間集》存十七首，《尊前集》存三十一首（其中一首系和凝作），實存四十七首。今以晁本《花間集》為底本收十七首，以朱本《尊前集》為底本收三十首，用鄂本、吳本、陸本、茅本、玄本、湯本、雪本、毛本《花間集》、顧本、吳本、毛本《尊前集》、王輯本《歐陽平章詞》、吳虞《蜀十五家詞》、李一氓《花間集校》及互見各詞之別集、明以前所刊之總集等參校。〉
【浣溪沙】
落絮殘鶯半日天。玉柔花醉只思眠。惹窗映竹滿爐煙。
獨掩畫屏愁不語，斜欹瑤枕髻鬟偏。此時心在阿誰邊。
天碧羅衣拂地垂。美人初著更相宜。宛風如舞透香肌。
獨坐含嚬吹鳳竹。園中緩步折花枝。有情無力泥人時。
相見休言有淚珠。酒闌重得敘歡娛。鳳屏鴛枕宿金鋪。
蘭麝細香聞喘息，綺羅纖縷見肌膚。此時還恨薄情無。
【三字令】
春欲盡，日遲遲。牡丹時。羅幌卷，翠簾垂。彩箋書，紅粉淚，兩心知。
人不在，燕空歸。負佳期。香燼落，枕函欹。月分明，花淡薄，惹相思。
【南鄉子】
嫩草如煙。石榴花發海南天。日暮江亭春影淥。鴛鴦浴。水遠山長看不足。
畫舸停橈。槿花籬外竹橫橋。水上遊人沙上女。回顧。笑指芭蕉林裏住。
岸遠沙平。日斜歸路晚霞明。孔雀自憐金翠尾。臨水。認得行人驚不起。
洞口誰家。木蘭船系木蘭花。紅袖女郎相引去。遊南浦。笑倚春風相對語。
二八花鈿。胸前如雪臉如蓮。耳墜金鐶穿瑟瑟。霞衣窄。笑倚江頭招遠客。
路入南中。桄榔葉暗蓼花紅。兩岸人家微雨後。收紅豆。樹底纖纖擡素手。
袖斂鮫綃。采香深洞笑相邀。藤杖枝頭蘆酒滴。鋪葵席。豆蔻花間趖晚日。
翡翠鵁鶄。白蘋香裏小沙汀。島上陰陰秋雨色。蘆花撲。數只魚船何處宿。
【獻衷心】
見好花顏色，爭笑東風。雙臉上，晚妝同。閉小樓深閣，春景重重。三五夜，偏有恨，月明中。
情未已，信曾通。滿衣猶自染檀紅。恨不如雙燕，飛舞簾櫳。春欲暮，殘絮盡，柳條空。
【賀明朝】
憶昔花間初識面。紅袖半遮，妝臉輕轉。石榴裙帶，故將纖纖，玉指偷撚。雙鳳金線。
碧梧桐瑣深深院。誰料得兩情，何日教繾綣。羨春來雙燕。飛到玉樓，朝暮相見。
憶昔花間相見後。只憑纖手。暗拋紅豆。人前不解，巧傳心事，別來依舊。辜負春晝。
碧羅衣上蹙金繡。睹對對鴛鴦，空裛淚痕透。想韶顏非久。終是為伊，只恁偷瘦。
【江城子】
晚日金陵岸草平。落霞明。水無情。六代繁華，暗逐逝波聲。空有姑蘇臺上月，如西子鏡，照江城。
【鳳樓春】
鳳髻綠雲叢。深掩房櫳。錦書通。夢中相見覺來慵。勻面淚，臉珠融。因想玉郎何處去，對淑景誰同。
小樓中。春思無窮。倚欄凝望，暗牽愁緒，柳花飛起東風。斜日照簾，羅幌香冷粉屏空。海棠零落，鶯語殘紅。
* 〈以上十七首晁本《花間集》〉
【南歌子】
錦帳銀燈影，紗窗玉漏聲。迢迢永夜夢難成。愁對小庭秋色，月空明。
【漁父】
擺脫塵機上釣船。免教榮辱有流年。無系絆，沒愁煎。須信船中有散仙。
風浩寒溪照膽明。小君山上玉蟾生。荷露墜，翠煙輕。撥剌游魚幾個驚。
【巫山一段雲】
絳闕登真子，飄飄禦彩鸞。碧虛風雨佩光寒。斂袂下雲端。
月帳朝霞薄，星冠玉蕊攢。遠遊蓬島降人間。特地拜龍顏。
春去秋來也，愁心似醉醺。去時邀約早回輪。及去又何曾。
歌扇花光黦，衣珠滴淚新。恨身翻不作車塵。萬里得隨君。
【春光好】
天初暖，日初長。好春光。萬匯此時皆得意，競芬芳。
筍迸苔錢嫩綠，花偎雪塢濃香。誰把金絲裁翦卻，掛斜陽。
花滴露，柳搖煙。艷陽天。雨霽山櫻紅欲爛，谷鶯遷。
飲處交飛玉斝，遊時倒把金鞭。風颭九衢榆葉動，簇青錢。
胸鋪雪，臉分蓮。理繁弦。纖指飛翻金鳳語，轉嬋娟。
嘈囋如敲玉佩，清泠似滴香泉。曲罷問郎名個甚，想夫憐。
磧香散，渚水融。暖空濛。飛絮悠揚虛空。惹輕風。
柳眼煙來點綠，花心日與妝紅。黃雀錦鸞相對舞，近簾櫳。
雞樹綠，鳳池清。滿神京。玉兔宮前金榜出，列仙名。
疊雪羅袍接武，團花駿馬嬌行。開宴錦江遊爛漫，柳煙輕。
芳叢肅，綠筵張。兩心狂。空遣橫波傳意緒，對笙簧。
雖似安仁擲果，未聞韓壽分香。流水桃花情不已，待劉郎。
垂繡幔，掩雲屏。思盈盈。雙枕珊瑚無限情。翠釵橫。
幾見纖纖動處，時聞款款嬌聲。卻出錦屏妝面了，理秦箏。
金轡響，玉鞭長。映垂楊。堤上采花筵上醉，滿衣香。
無處不攜弦管，直應占斷春光。年少王孫何處好，競尋芳。
【西江月】
月映長江秋水。分明冷浸星河。淺沙汀上白雲多。雪散幾叢蘆葦。
扁舟倒影寒潭裏。煙光遠罩清波。笛聲何處響漁歌。兩岸蘋香暗起。
水上鴛鴦比翼。巧將繡作羅衣。鏡中重畫遠山眉。春睡起來無力。
鈿雀穩簪雲鬢綠。含羞時想佳期。臉邊紅艷對花枝。猶占鳳樓春色。
【赤棗子】
夜悄悄，燭熒熒。金爐香盡酒初醒。春睡起來回雪面，含羞不語倚雲屏。
蓮臉薄，柳眉長。等閑無事莫思量。每一見時明月夜，損人情思斷人腸。
【女冠子】
薄妝桃臉。滿面縱橫花靨。艷情多。綬帶盤金縷，輕裙透碧羅。
含羞眉乍斂，微語笑相和。不會頻偷眼，意如何。
秋宵風月。一朵荷花初發。照前池。搖曳熏香夜，嬋娟對鏡時。
蕊中千點淚，心裏萬條絲。恰似輕盈女，好風姿。
【玉樓春】
日照玉樓花似錦。樓上醉和春色寢。綠楊風送小鶯聲，殘夢不成離玉枕。
堪愛晚來韶景甚。寶柱秦箏方再品。青娥紅臉笑來迎，又向海棠花下飲。
春早玉樓煙雨夜。簾外櫻桃花半謝。錦屏香冷繡衾寒，怊悵憶君無計舍。
侵曉鵲聲來砌下。鸞鏡殘妝紅粉罷。黛眉雙點不能描，留待玉郎歸日畫。
【更漏子】
玉闌干，金甃井。月照碧梧桐影。獨自個，立多時。露華濃濕衣。
一向。凝情望。待得不成模樣。雖叵耐，又尋思。怎生嗔得伊。
三十六宮秋夜永，露華點滴高梧。丁丁玉漏咽銅壺。明月上金鋪。
紅線毯，博山爐。香風暗觸流蘇。羊車一去長青蕪。鏡塵鸞影孤。
【定風波】
暖日閑窗映碧紗。胸清水浸晴霞。數樹海棠紅欲盡。爭忍。玉閨深掩過年華。
獨憑繡床方寸亂。腸斷。淚珠穿破臉邊花。鄰舍女郎相借問。音信。教人羞道未還家。
【木蘭花】
兒家夫婿心容易。身又不來書不寄。閑庭獨立鳥關關，爭忍拋奴深院裏。
悶向綠紗窗下睡。睡又不成愁已至。今年卻憶去年春，同在木蘭花下醉。
【清平樂】
春來階砌。春雨如絲細。春地滿飄紅杏蒂。春燕舞隨風勢。
春幡細鏤春繒。春閨一點春燈。自是春心繚亂，非幹春夢無憑。
【菩薩蠻】
曉來中酒和春睡。四肢無力雲鬟墜。斜臥臉波春。玉郎休惱人。
日高猶未起。為戀鴛鴦被。鸚鵡語金籠。道兒還是慵。
紅爐暖閣佳人睡。隔簾飛雪添寒氣。小院奏笙歌。香風簇綺羅。
酒傾金盞滿。蘭燭重開宴。公子醉如泥。天街聞馬嘶。
翠眉雙臉新妝薄。幽閨斜卷青羅幕。寒食百花時。紅繁香滿枝。
雙雙梁燕語。蝶舞相隨去。腸斷正思君。閑眠冷繡茵。
畫屏繡閣三秋雨。香唇膩臉偎人語。語罷欲天明。嬌多夢不成。
曉街鐘鼓絕。嗔道如今別。特地氣長籲。倚屏彈淚珠。
* 〈以上三十首朱本《尊前集》〉
【瑞鷓鴣】
天將奇艷與寒梅。乍驚繁杏臘前開。暗想花神、巧作江南信，鮮染燕脂細翦裁。
壽陽妝罷無端飲，淩晨酒入香腮。恨聽煙塢深中，誰恁吹羌笛、逐風來。絳雪紛紛落翠苔。
# 和凝
* 〈和凝（八九八～九五五），字成績，鄆州須昌（今山東東平）人。梁乾化四年（九一四），年十七，舉明經。貞明二年（九一六）登進士第。後為宣義軍節度使賀瑰從事，歷鄆、鄧、洋三府從事。後唐明宗天成三年（九二八）拜殿中侍御史。歷禮、刑二部員外郎，改主客員外郎、知制誥，尋充翰林學士，遷主客郎中。長興四年（九三三），知貢舉，所取多才名之士，時議以為得人。後歷中書舍人、工部侍郎，皆充學士。後晉天福二年（九三七），改禮部侍郎，拜端明殿學士。三年，兼判度支，收戶部侍郎。四年，為翰林學士承旨。五年八月，為中書侍郎平章事。七年，加右僕射。開運二年（九四五）為左僕射。後漢天福十二年（九四七）除太子太保，封魯國公。後周廣順元年（九五一），為太子太傅。顯德二年（九五五）七月卒；年五十八，詔贈侍中。事跡見《北夢瑣言》卷六、《舊五代史》卷一二七、《新五代史》卷五五本傳。
* 和凝詞，《花間集》錄存二十首、《尊前集》錄存七首、《詞譜》錄一首。今以晁本《花間集》為底本錄二十首，以朱本《尊前集》為底本錄七首，參校鄂本、吳本、陸本、茅本、玄本、湯本、雪本、毛本《花間集》、顧本、吳本、毛本《尊前集》，並劉輯本《紅葉稿》、王輯本《紅葉稿詞》、李一氓《花間集校》及互見各詞之別集、明以前所刊之總集等。另從內府本《詞譜》輯錄一首。計二十八首。〉
【小重山】
春入神京萬木芳。禁林鶯語滑、蝶飛狂。曉花擎露妒啼妝。紅日永、風和百花香。
煙瑣柳絲長。禦溝澄碧水、轉池塘。時時微雨洗風光。天衢遠、到處引笙簧。
正是神京爛熳時。群仙初折得、郤詵枝。烏犀白紵最相宜。精神出、禦陌袖鞭垂。
柳色展愁眉。管弦分響亮、探花期。光陰占斷曲江池。新榜上、名姓徹丹墀。
【臨江仙】
海棠香老春江晚，小樓霧縠空濛。翠鬟初出繡簾中。麝煙鸞佩惹蘋風。
碾玉釵搖鸂鶒戰，雪肌雲鬢將融。含情遙指碧波東。越王臺殿蓼花紅。
披袍窣地紅宮錦，鶯語時轉輕音。碧羅冠子穩犀簪。鳳皇雙臺步搖金。
肌骨細勻紅玉軟，臉波微送春心。嬌羞不肯入鴛衾。蘭膏光裏兩情深。
【菩薩蠻】
越梅半拆輕寒裏。冰清淡薄籠藍水。暖覺杏梢紅。遊絲狂惹風。
閑階莎徑碧。遠夢猶堪惜。離恨又迎春。相思難重陳。
【山花子】
鶯錦蟬縠馥麝臍。輕裾花草曉煙迷。鸂鶒顫金紅掌墜，翠雲低。
星靨笑隈霞臉畔，蹙金開襜襯銀泥。春思半和芳草嫩，綠萋萋。
銀字笙寒調正長。水紋簟冷畫屏涼。玉腕重□金扼臂，淡梳妝。
幾度試香纖手暖，一回嘗酒絳唇光。佯弄紅絲蠅拂子，打檀郎。
【何滿子】
正是破瓜年幾，含情慣得人饒。桃李精神鸚鵡舌，可堪虛度良宵。卻愛藍羅裙子，羨他長束纖腰。
寫得魚箋無限，其如花鎖春輝。目斷巫山雲雨，空教殘夢依依。卻愛薰香小鴨，羨他長在屏幃。
【薄命女】
天欲曉。宮漏穿花聲繚繞。窗裏星光少。冷霧寒侵帳額，殘月光沈樹杪。夢斷錦幃空悄悄。強起愁眉小。
【望梅花】
春草全無消息。臘雪猶余蹤跡。越嶺寒枝香自拆。冷艷奇芳堪惜。何事壽陽無處覓。吹入誰家橫笛。
【天仙子】
柳色披衫金縷鳳。纖手輕撚紅豆弄。翠娥雙臉正含情，桃花洞。瑤臺夢。一片春愁誰與共。
洞口春紅飛蔌蔌。仙子含愁眉黛綠。阮郎何事不歸來，懶燒金，慵篆玉。流水桃花空斷續。
【春光好】
紗窗暖，畫屏閑。嚲雲鬟。睡起四肢無力，半春間。
玉指剪裁羅勝，金盤點綴酥山。窺宋深心無限事，小眉彎。
蘋葉軟，杏花明。畫船輕。雙浴鴛鴦出淥汀。棹歌聲。
春水無風無浪，春天半雨半晴。紅粉相隨南浦晚，幾含情。
【采桑子】
蝤蠐領上訶梨子，繡帶雙垂。椒戶閑時。競學樗蒲賭荔枝。
叢頭鞋子紅編細。裙窣金絲。無事嚬眉。春思翻教阿母疑。
【柳枝】
軟碧搖煙似送人。映花時把翠娥顰。青青自是風流主，慢颭金絲待洛神。
瑟瑟羅裙金縷腰。黛眉偎破未重描。醉來咬損新花子，拽住仙郎盡放嬌。
鵲橋初就咽銀河。今夜仙郎自姓和。不是昔年攀桂樹。豈能月裏索姮娥。
【漁父】
白芷汀寒立鷺鷥。蘋風輕剪浪花時。煙冪冪，日遲遲。香引芙蓉惹釣絲。
* 〈以上二十首晁本《花間集》〉
【江城子】
初夜含嬌入洞房。理殘妝。柳眉長。翡翠屏中、親熱玉爐香。整頓金鈿呼小玉，排紅燭，待潘郎。
竹裏風生月上門。理秦箏。對雲屏。輕撥朱弦、恐亂馬嘶聲。含恨含嬌獨自語，今夜月，太遲生。
斗轉星移玉漏頻。已三更。對棲鶯。歷歷花間、似有馬啼聲。含笑整衣開繡戶，斜斂手，下階迎。
迎得郎來入繡闈。話相思。連理枝。鬢亂釵垂、梳墮印山眉。婭姹含情嬌不語，纖玉手，撫郎衣。
帳裏鴛鴦交頸情。恨雞聲。天已明。愁見街前、還是說歸程。臨上馬時期後會，待梅綻，月初生。
【喜遷鶯】
曉月墜，宿煙披。銀燭錦屏欹。建章欲曉玉繩低。宮漏出花遲。
春態淺。來雙燕。紅日漸長一線。嚴妝鐘罷囀黃鸝。飛上萬年枝。
【麥秀兩歧】
涼簟鋪斑竹。鴛枕並紅玉。臉蓮紅，眉柳綠。胸雪宜新浴。淡黃衫子裁春縠。異香芬馥。
羞道教回燭。未慣雙雙宿。樹連枝，魚比目。掌上腰如束。嬌嬈不柰人拳跼。黛眉微蹙。
* 〈以上七首朱本《尊前集》〉
【解紅】
百戲罷，五音清。解紅一曲新教成。兩個瑤池小仙子。此時奪卻柘枝名。
* 〈內府本《詞譜》卷一〉
【調笑令】
柳岸。水清淺。笑折荷花呼女伴。盈盈日照新妝面。水調空傳幽怨。扁舟日暮笑聲遠。對此令人腸斷。
# 魏承班
* 〈魏承班（？～九二五）。許州（今河南許昌）人。其父魏弘夫，王建收為養子，改名王宗弼，承班亦從其父改名王承班。前蜀後主光天元年（九一八）六月，宗弼剪除唐文扆後，以兼中書令秉政。承班為駙馬都尉、太尉。咸康元年（九二五）十一月，後唐軍攻蜀，宗弼叛蜀歸唐，據成都，自稱留後。承班奉父命賂唐軍。唐軍入成都後，族誅王宗弼家，承班亦罹難。事跡據《九國志》卷九、《新五代史》卷六三、《十國春秋》卷三九《王宗弼傳》，並《資治通鑒》、《錦裏耆舊傳》等。
* 魏承班詞，《花間集》錄存十五首，《尊前集》錄存六首，共二十一首。今以晁本《花間集》為底本錄十五首、以朱本《尊前集》為底本錄六首，參校鄂本、吳本、陸本、茅本、玄本、湯本、雪本、毛本《花間集》、顧本、吳本、毛本《尊前集》、李一氓《花間集校》、王輯本《魏太尉詞》、吳虞《蜀十五家詞》及互見各詞之別集、明以前所刊之總集等。〉
【菩薩蠻】
羅裾薄薄秋波染。眉間畫時山兩點。相見綺筵時。深情暗共知。
翠翹雲鬢動。斂態彈金鳳。宴罷入蘭房。邀人解佩璫。
羅衣隱約金泥畫。玳筵一曲當秋夜。聲泛覷人嬌。雲鬟裊翠翹。
酒醺紅玉軟。眉翠秋山遠。繡幌麝煙沈。誰人知兩心。
【滿宮花】
雪霏霏，風凜凜。玉郎何處狂飲。醉時想得縱風流，羅帳香幃鴛寢。
春朝秋夜思君甚。愁見繡屏孤枕。少年何事負初心，淚滴縷金雙衽。
【木蘭花】
小芙蓉，香旖旎。碧玉堂深清似水。閉寶匣，掩金鋪，倚屏拖袖愁如醉。
遲遲好景煙花媚。曲渚鴛鴦眠錦翅。凝然愁望靜相思，一雙突靨嚬香蕊。
【玉樓春】
寂寂畫堂梁上燕。高卷翠簾橫數扇。一庭春色惱人來，滿地落花紅幾片。
愁倚錦屏低雪面。淚滴繡羅金縷線。好天涼月盡傷心，為是玉郎長不見。
輕斂翠蛾呈皓齒。鶯囀一枝花影裏。聲聲清迥遏行雲，寂寂畫梁塵暗起。
玉斝滿斟情未已。促坐王孫公子醉。春風筵上貫珠勻，艷色韶顏嬌旖旎。
【訴衷情】
高歌宴罷月初盈。詩情引恨情。煙露冷，水流輕。思想夢難成。
羅帳裊香平。恨頻生。思君無計睡還醒。隔層城。
春深花簇小樓臺。風飄錦繡開。新睡覺，步香階。山枕印紅腮。
鬢亂墜金釵。語檀偎。臨行執手重重囑，幾千回。
銀漠雲晴玉漏長。蛩聲悄畫堂。筠簟冷，碧窗涼。紅蠟淚飄香。
皓月瀉寒光。割人腸。那堪獨自步池塘。對鴛鴦。
金風輕透碧窗紗。銀釭焰影斜。欹枕臥，恨何賒。山掩小屏霞。
雲雨別吳娃。想容華。夢成幾度繞天涯。到君家。
春情滿眼臉紅銷。嬌妒索人饒。星靨小，玉璫搖。幾共醉春朝。
別後憶纖腰。夢魂勞。如今風葉又蕭蕭。恨迢迢。
【生查子】
煙雨晚晴天，零落花無語。難話此時心，梁燕雙來去。
琴韻對薰風，有恨和情撫。腸斷斷弦頻，淚滴黃金縷。
寂寞畫堂空，深夜垂羅幕。燈暗錦屏欹，月冷珠簾薄。
愁恨夢難成，何處貪歡樂。看看又春來，還是長蕭索。
【黃鍾樂】
池塘煙暖草萋萋。惆悵閑霄含恨，愁坐思堪迷。遙想玉人情事遠，音容渾似隔桃溪。
偏記同歡秋月低。簾外論心花畔，和醉暗相攜。何事春來君不見，蘿魂長在錦江西。
【漁歌子】
柳如眉，雲似發。蛟綃霧縠籠香雪。夢魂驚，鍾漏歇。窗外曉鶯殘月。
幾多情，無處說。落花飛絮清明節。少年郎，容易別。一去音書斷絕。
* 〈以上十五首晁本《花間集》〉
【生查子】
離別又經年，獨對芳菲景。嫁得薄情夫，長抱相思病。
花紅柳綠閑晴空，蝶弄雙雙影。羞看繡羅衣，為有金鸞並。
【滿宮花】
寒夜長，更漏永。愁見透簾月影。王孫何處不歸來，應在倡樓酩酊。
金鴨無香羅帳冷。羞更雙彎交頸。夢中幾度見兒夫，不忍罵伊薄幸。
【菩薩蠻】
玉容光照菱花影。沈沈臉上秋波冷。白雪一聲新。雕梁起暗塵。
寶釵搖翡翠。香惹芙蓉醉。攜手入鴛衾。誰人知此心。
【謁金門】
煙水闊，人值清明時節。雨細花零鶯語切，愁腸千萬結。
雁去音徽斷絕。有恨欲憑誰說。無事傷心猶不徹。春時容易別。
春欲半。堆砌落花千片。早是潘郎長不見。忍聽雙語燕。
飛絮晴空揚遠。風送誰家弦管。愁倚畫屏凡事懶。淚沾金縷線。
長思憶。思憶佳人輕擲。霜月透簾澄夜色。小屏山凝碧。
恨恨君何太極。記得嬌嬈無力。獨坐思量愁似織。斷腸煙水隔。
* 〈以上六首朱本《尊前集》〉
# 王衍
* 〈王衍（八九九～九二六），字化源，原名宗衍，許州舞陽（今屬河南）人。前蜀先主王建第十一子。初封鄭王，為左奉駕軍使。光天元年（九一八），嗣位，改名衍。先後改元乾德、咸康。在位八年，宴遊無度，所用非人，成康元年（九二五），國破降後唐，次年被殺，年二十八。世稱後主。酷好靡麗之辭，曾集艷體詩二百篇，號《煙花集》。《舊五代史》卷一三六、《新五代史》卷六三、《十國春秋》卷三七有傳。
* 王衍詞二首，一首輯自鮑本《五國故事》，校以陸本《新編分門古今類事》、萬曆本《花草粹編》。另一首錄自萬曆本《花草粹編》引《北夢瑣言》。〉
【甘州曲】
畫羅裙。能結束，稱腰身。柳眉桃臉不勝春。薄媚足精神。可惜許、淪落在風塵。
* 〈鮑本《五國故事》卷上〉
【醉妝詞】
者邊走。那邊走。只是尋花柳。那邊走。者邊走。莫厭金杯酒。
* 〈萬曆本《花草粹編》卷一引《北夢瑣言》〉
# 張格
* 〈張格（？～九二七），字承之，一字義師，河間（今屬河北）人。天復三年（九〇三），其父張浚為楊麟所殺，格逃入蜀依王建，為翰林學士。武成元年（九〇八），拜中書侍郎、同平章事，累加右僕射、太傅。後主王衍即位，貶為茂州刺史，再貶維州司戶。乾德六年（九二四），復入相。前蜀亡，入洛，授太子賓客、三司副使。天成二年卒。《舊五代史》卷七一、《十國春秋》卷四一有傳。另參《資治通監》卷二六六。
* 張格詞殘句，據董本《宋朝事實類苑》錄入。〉
【感皇恩】
最好是，長街裏，聽喝相公來。
* 〈董本《宋朝事實類苑》卷六六引《楊文公談苑》〉
# 庾傳素
* 〈庾傳素（生卒年裏不詳），仕前蜀王建，起家蜀州刺史，累官至左僕射，兼中書侍郎、同平章事。天漢元年（九一七），為宦官唐文康所譖，罷為工部尚書；未幾，改兵部。後主王衍即位，加太子少保，復兼中書侍郎、同平章事。前蜀亡，降後唐，授刺史。《十國春秋》卷四一有傳。
* 庾傳素詞一首，據《尊前集》朱本錄入，校以吳本、顧本、毛本、明鈔本。〉
【木蘭花】
木蘭紅艷多情態。不似凡花人不愛。移來孔雀檻邊栽，折向鳳凰釵上戴。
是何芍藥爭風彩。自共牡丹長作對。若教為女嫁東風，除卻黃鸝難匹配。
* 〈朱本《尊前集》〉
# 薛昭蘊
* 〈薛昭蘊（生卒年不詳），字裏無考。《花間集》稱為「薛侍郎」。新舊《唐書》有《薛昭緯傳》，稱其乾寧中為禮部侍郎，《北夢瑣言》卷四又謂昭緯愛唱《浣溪沙》詞。王國維《庚辛之間讀書記·跋覆宋本〈花間集〉》據之疑即薛昭緯。其說云：「今此集載昭蘊詞十九首，其八首為《浣溪沙》；又稱為薛侍郎，恐與昭緯為一人。緯、蘊二字俱從系，必有一誤也。」俞平伯疑其非是，謂「史載昭緯卒於唐末，而《花間集》列昭蘊於韋莊、牛嶠間，當為前蜀時人。」（《唐宋詞選釋》上卷）陳尚君《花間詞人事輯》承王說以為「當即薛昭緯」，並「另舉數據，以成其說」。然終無確乎不拔之證。
* 薛昭蘊詞今存十九首，均見《花間集》。今以晁本《花間集》為底本，參校鄂本、吳本、陸本、茅本、玄本、湯本、雪本、毛本《花間集》、李一氓《花間集校》、王輯本《薛侍郎詞》、吳虞《蜀十五家詞》及互見各詞之別集、明以前所刊之總集等。〉
【浣溪沙】
紅蓼渡頭秋正雨。印沙鷗跡自成行。整鬟飄袖野風香。
不語含顰深浦裏，幾回愁煞棹船郎。燕歸帆盡水茫茫。
鈿匣菱花錦帶垂。靜臨蘭檻卸頭時。約鬟低珥算歸期。
茂苑草青湘渚闊，夢余空有漏依依。二年終日損芳菲。
粉上依稀有淚痕。郡庭花落欲黃昏。遠情深恨與誰論。
記得去年寒食日，延秋門外卓金輪。日斜人散暗銷魂。
握手河橋柳似金。蜂須輕惹百花心。蕙風蘭思寄清琴。
意滿便同春水滿，情深還似酒杯深。楚煙湘月兩沈沈。
簾下三間出寺墻。滿街垂柳綠陰長。嫩紅輕翠間濃妝。
瞥地見時猶可可，卻來閑處暗思量。如今情事隔仙鄉。
江館清秋攬客船。故人相送夜開筵。麝煙蘭燄簇花鈿。
正是斷魂迷楚雨，不堪離恨咽湘弦。月高霜白水連天。
傾國傾城恨有餘。幾多紅淚泣姑蘇。倚風凝睇雪肌膚。
吳主山河空落日，越王宮殿半平蕪。藕花菱蔓滿重湖。
越女淘金春水上。步搖雲鬢佩鳴璫。渚風江草又清香。
不為遠山凝翠黛，只應含恨向斜陽。碧桃花謝憶劉郎。
【喜遷鶯】
殘蟾落，曉鍾鳴。羽化覺身輕。乍無春睡有餘酲。杏苑雪初晴。
紫陌長，襟袖冷。不是人間風景。回看塵土似前生。休羨谷中鶯。
金門曉，玉京春。駿馬驟輕塵。樺煙深處白衫新。認得化龍身。
九陌喧，千戶啟。滿袖桂香風細。杏園歡宴曲江濱。自此占芳辰。
清明節，雨晴天。得意正當年。馬驕泥軟錦連乾。香袖半籠鞭。
花色融，人競賞。盡是繡鞍朱鞅。日斜無計更留連。歸路草和煙。
【小重山】
春到長門春草青。玉階花露滴，月朧明。東風吹斷紫簫聲。宮漏促，簾外曉啼鶯。
愁極夢難成。紅妝流宿淚，不勝情。手挪裙帶繞階行。思君切，羅幌暗塵生。
秋到長門秋草黃。畫梁雙燕去，出宮墻。玉簫無復理霓裳。金蟬墜，鸞鏡掩休妝。
憶昔在昭陽。舞衣紅綬帶，繡鴛鴦。至今猶惹禦爐香。魂夢斷，愁聽漏更長。
【離別難】
寶馬曉韝雕鞍。羅幃乍別情難。那堪春景媚。送君千萬里。半妝珠翠落，露華寒。紅蠟燭。青絲曲。偏能鉤引淚闌干。
良夜促。香塵緣。魂欲迷。檀眉半斂愁低。未別心先咽。欲語情難說。出芳草、路東西。搖袖立。春風急。櫻花楊柳雨淒淒。
【相見歡】
羅襦繡袂香紅。畫堂中。細草平沙蕃馬，小屏風。
卷羅幕。憑妝閣。思無窮。暮雨輕煙魂斷，隔簾櫳。
【醉公子】
慢綰青絲發。光砑吳綾襪。床上小熏籠。韶州新退紅。
叵耐無端處。撚得從頭汙。惱得眼慵開。問人閑事來。
【女冠子】
求仙去也。翠鈿金篦盡舍。入巖巒。霧卷黃羅帔，雲雕白玉冠。
野煙溪洞冷，林月石橋寒。靜夜松風下，禮天壇。
雲羅霧縠。新授明威法籙。降真函。髻綰青絲發，冠抽碧玉篸。
往來雲過五，去住島經三。正遇劉郎使，啟瑤緘。
【謁金門】
春滿院。疊損羅衣金線。睡覺水精簾未卷。檐前雙語燕。
斜掩金鋪一扇。滿地落花千片。早是相思腸欲斷。忍交頻夢見。
* 〈以上十九首晁本《花間集》〉
# 牛嶠
* 〈牛嶠（生卒年不詳），嶠，《舊唐書》作蟜，恐誤。字松卿，一字延峰。其先安定鶉觚（今甘肅靈臺）人，後徙狄道（今甘肅臨洮）。牛僧孺之孫，牛叢之子。乾符五年（八七八），登進士第。歷官拾遺、補闕、尚書郎。大順二年（八九一），王建鎮蜀後，辟為判官。及前蜀開國，拜給事中，卒。事跡見《唐詩紀事》卷七一、《郡齋讀書志》卷一八、《唐才子傳校箋》卷九、《十國春秋》卷四四本傳。
* 牛嶠詞今存三十二首，均見《花間集》。今以晁本《花間集》為底本，參校鄂本、吳本、陸本、茅本、玄本、湯本、雪本、毛本《花間集》，並王輯本《牛給事詞》、吳虞《蜀十五家詞》、李一氓《花間集校》及互見各詞之別集、明以前所刊之總集等。〉
【柳枝】
解凍風來末上青。解垂羅袖拜卿卿。無端裊娜臨官路。舞送行人過一生。
吳王宮裏色偏深。一簇纖條萬縷金。不憤錢塘蘇小小。引郎松下結同心。
橋北橋南千萬條。恨伊張緒不相饒。金羈白馬臨風望，認得羊家凈婉腰。
狂雪隨風撲馬飛。惹煙無力被春欺。莫交移入靈和殿，宮女三千又妒伊。
裊翠籠煙拂暖波。舞裙新染麯塵羅。章華臺畔隋堤上，傍得春風爾許多。
【女冠子】
綠雲高髻。點翠勻紅時世。月如眉。淺笑含雙靨，低聲唱小詞。
眼看唯恐化，魂蕩欲相隨。玉趾回嬌步，約佳期。
錦江煙水。卓女燒春濃美，小檀霞。繡帶芙蓉帳，金釵芍藥花。
額黃侵膩發，臂釧透紅紗。柳暗鶯啼處，認郎家。
星冠霞帔。住在蕊珠宮裏。佩丁當。明翠搖蟬翼。纖珪理宿妝。
醮壇春草綠，藥院杏花香。青鳥傳心事，寄劉郎。
雙飛雙舞。春晝後園鶯語。卷羅幃。錦字書封了，銀河雁過遲。
鴛鴦排寶帳，豆蔻繡連枝。不語勻珠淚，落花時。
【夢江南】
銜泥燕，飛到畫堂前。占得杏梁安穩處，體輕唯有主人憐。堪羨好因緣。
紅繡被，兩兩間鴛鴦。不是鳥中偏愛爾，為緣交頸睡南塘。全勝薄情郎。
【感恩多】
兩條紅粉淚。多少香閨意。強攀桃李枝。斂愁眉。
陌上鶯啼蝶舞，柳花飛。柳花飛。願得郎心、憶家還早歸。
自從南浦別。愁見丁香結。近來情轉深。憶鴛衾。
幾度將書託煙雁，淚盈襟。淚盈襟。禮月求天、願君知我心。
【應天長】
玉樓春望晴煙滅。舞衫斜卷金條脫。黃鵬嬌囀聲初歇。杏花飄盡龍山雪。
鳳釵低赴節。筵上王孫愁絕。鴛鴦對銜羅結。兩情深夜月。
雙眉淡薄藏心事。清夜背燈嬌又醉。玉釵橫，山枕膩。寶帳鴛鴦春睡美。
別經時，無限意。虛道相思憔悴。莫信彩箋書裏。賺人腸斷字。
【更漏子】
星漸稀，漏頻轉。何處輪臺聲怨。香閣掩，杏花紅。月明楊柳風。
挑錦字，記情事。唯願兩心相似。收淚語，背燈眠。玉釵橫枕邊。
春夜闌，更漏促。金燼暗挑殘燭。驚夢斷，錦屏深。兩鄉明月心。
閨草碧，望歸客。還是不知消息。辜負我，悔憐君。告天天不聞。
南浦情，紅粉淚。爭奈兩人深意。低翠黛，卷征衣。馬嘶霜葉飛。
招手別，寸腸結。還是去年時節。書托雁，夢歸家。覺來江月斜。
【望江怨】
東風急。惜別花時手頻執。羅幃愁獨入。馬嘶殘雨春蕪濕。倚門立。寄語薄情郎，粉香和淚泣。
【菩薩蠻】
舞裙香暖金泥鳳。畫梁語燕驚殘夢。門外柳花飛。玉郎猶未歸。
愁勻紅粉淚。眉剪春山翠。何處是遼陽。錦屏春晝長。
柳花飛處鶯聲急。晴街春色香車立。金鳳小簾開。臉波和恨來。
今宵求夢想。難到青樓上。贏得一場愁。鴛衾誰並頭。
玉釵風動春幡急。交枝紅杏籠煙泣。樓上望卿卿。窗寒新雨晴。
薰爐蒙翠被。繡帳鴛鴦睡。何處最相知。羨他初畫眉。
畫屏重疊巫陽翠。楚神尚有行雲意。朝暮幾般心。向他情謾深。
風流今古隔。虛作瞿塘客。山月照山花。夢回燈影斜。
風簾燕舞鶯啼柳。妝臺約鬢低纖手。釵重髻盤珊。一枝紅牡丹。
門前行樂客。白馬嘶春色。故故墜金鞭。回頭應眼穿。
綠雲鬢上飛金雀。愁眉斂翠春煙薄。香閣掩芙蓉。畫屏山幾重。
窗寒天欲曙。猶結同心苣。啼粉汙羅衣。問郎何日歸。
玉樓冰簟鴛鴦錦。粉融香汗流山枕。簾外轆轤聲。斂眉含笑驚。
柳陰煙漠漠。低鬢蟬釵落。須作一生拚。盡君今日歡。
【酒泉子】
記得去年，煙暖杏園花正發，雪飄香。江草綠，柳絲長。
鈿車纖手卷簾望。眉學春山樣。鳳釵低裊翠鬟上。落梅妝。
【定西番】
紫塞月明千里，金甲冷，戍樓寒。夢長安。
鄉思望中天闊。漏殘星亦殘。畫角數聲鳴咽。雪漫漫。
【玉樓春】
春入橫塘搖淺浪。花落小園空惆悵。此情誰信為狂夫，恨翠愁紅流枕上。
小玉窗前嗔燕語。紅淚滴穿金線縷。雁歸不見報郎歸，織成錦字封過與。
【西溪子】
捍撥雙盤金鳳。蟬鬢玉釵搖動。畫堂前，人不語。弦解語。彈到昭君怨處，翠娥愁。不擡頭。
【江城子】
鵁鶄飛起郡城東。碧江空。半灘風。越王宮殿、蘋葉藕花中。簾卷水樓漁浪起，千片雪，雨濛濛。
極浦煙消水鳥飛。離筵分首時。送金卮。渡口楊花、狂雪任風吹。日暮空江波浪急，芳草岸，雨如絲。
# 張泌
* 〈張泌（生卒年不詳），字裏無考。《花間集》列諸牛嶠、毛文錫之間，稱「張舍人」。南唐時別有張泌（一作佖）者，初官句容尉，後主徵為監察御史，官內史舍人，後隨後主歸宋，及見後主之卒。前人多以為《花間》詞作者。近人胡適疑之，謂「此說殊多謬誤。《花間集》結集於九四年，其時南唐建國不及四年。後主嗣位在九六一年，相距二十餘年，而《花間集》裏已稱張舍人泌了」。並謂「《花間集》稱人官爵皆是結集時的官爵，故和凝只稱『學士』，而不稱『相』。」（《胡適選註的〈詞選〉》）俞平伯亦謂南唐時之張泌，「及見李煜之死，則已在九七八年之後，距《花間集》成書遲約四十年。且《花間》不收南唐詞，自非一人也。」（《唐宋詞選釋》）又《尊前集》選錄唐五代人詞，其原本編次不紊中特重南唐，南唐詞人成文幹、馮延巳皆先於溫庭筠及《花間》詞人，列諸五代詞人之首。而置張泌於《花間》詞人韋莊之後，毛文錫之前，不在南唐詞人之列。則此張泌自非南唐張泌也。陳尚君撰《花間詞人事輯》疑與唐末詞人張曙為同一人，惜無碻證，錄以備考。
* 張泌詞《花間集》錄存二十七首，《尊前集》錄存一首，共二十八首。今以晁本《花間集》為底本錄二十七首，以朱本《尊前集》為底本錄一首，參校鄂本、吳本、陸本、茅本、玄本、湯本、雪本、毛本《花間集》、顧本、吳本、毛本《尊前集》，並王輯本《張舍人詞》、吳虞《蜀十五家詞》、李一氓《花間集校》及互見各詞之別集、明以前所刊之總集等。〉
【浣溪沙】
鈿轂香車過柳堤。樺煙分處馬頻嘶。為他沈醉不成泥。
花滿驛亭香露細，杜鵑聲斷玉蟾低。含情無語倚樓西。
馬上凝情憶舊遊。照花淹竹小溪流。鈿箏羅幕玉搔頭。
早是出門長帶月，可堪分袂又經秋。晚風斜日不勝愁。
獨立寒階望月華。露濃香泛小庭花。鄉屏愁背一燈斜。
雲雨自從分散後，人間無路到仙家。但憑魂夢訪天涯。
依約殘眉理舊黃。翠鬟拋擲一簪長。暖風晴日罷朝妝。
閑折海棠看又撚，玉纖無力惹余香。此情誰會倚斜陽。
翡翠屏開繡幄紅。謝娥無力曉妝慵。錦帷鴛被宿香濃。
微雨小庭春寂寞，燕飛鶯語隔簾櫳。杏花凝恨倚東風。
枕障熏爐隔繡幃。二年終日兩相思。杏花明月始應知。
天上人間何處去，舊歡新夢覺來時。黃昏微雨畫簾垂。
花月香寒悄夜塵。綺筵幽會暗傷神。嬋娟依約畫屏人。
人不見時還暫語，令才拋後愛微顰。越羅巴錦不勝春。
偏戴花冠白玉簪。睡容新起意沈吟。翠鈿金縷鎮眉心。
小檻日斜風悄悄，隔簾零落杏花陰。斷香輕碧鎖愁深。
晚逐香車入鳳城。東風斜揭繡簾輕。慢回嬌眼笑盈盈。
消息未通何計是，便須佯醉且隨行。依稀聞道太狂生。
小市東門欲雪天。眾中依約見神仙。蕊黃香畫帖金蟬。
飲散黃昏人草草，醉容無語立門前。馬嘶塵烘一街煙。
【臨江仙】
煙收湘渚秋江靜，蕉花露泣愁紅。五雲雙鶴去無蹤。幾迥魂斷，凝望向長空。
翠竹暗留珠淚怨，閑調寶瑟波中。花鬟月鬢綠雲重。古祠深殿，香冷雨和風。
【女冠子】
露花煙草。寂寞五雲三島。正春深。貌減潛銷玉，香殘尚惹襟。
竹疏虛檻靜，松密醮壇陰。何事劉郎去，信沈沈。
【河傳】
渺莽，雲水。惆悵暮帆，去程迢遞。夕陽芳草，千里萬里。雁聲無限起。
夢魂悄斷煙波裏。心如醉。相見何處是。錦屏香冷無睡。被頭多少淚。
紅杏。交枝相映。密密濛濛。一庭濃艷倚東風。香融。透簾櫳。
斜陽似共春光語。蝶爭舞。更引流鶯妒。魂銷千片玉樽前。神仙。瑤池醉暮天。
【酒泉子】
春雨打窗。驚夢覺來天氣曉。畫堂深，紅焰小。背蘭釭。
酒香噴鼻懶開缸。惆悵更無人共醉。舊巢中，新燕子。語雙雙。
紫陌青門，三十六宮春色。禦溝輦路暗相通。杏園風。
咸陽沽酒寶釵空。笑指未央歸去，插花走馬落殘紅。月明中。
【生查子】
相見稀，喜相見。相見還相遠。檀畫荔枝紅，金蔓蜻蜓軟。
魚雁疏，芳信斷。花落庭陰晚。可惜玉肌膚，銷瘦成慵懶。
【思越人】
燕雙飛，鶯百囀，越波堤下長橋。鬥鈿花筐金匣恰，舞衣羅薄纖腰。
東風淡蕩慵無力。黛眉愁聚春碧。滿地落花無消息。月明腸斷空憶。
【滿宮花】
花正芳，樓似綺。寂寞上陽宮裏。鈿籠金瑣睡鴛鴦，簾冷露華珠翠。
嬌艷輕盈香雪膩。細雨黃鶯雙起。東風惆悵欲清明，公子橋邊沈醉。
【柳枝】
膩粉瓊妝透碧紗。雪休誇。金鳳搔頭墜鬢斜。發交加。
倚著雲屏新睡覺。思夢笑。紅腮隱出枕函花。有些些。
【南歌子】
柳色遮樓暗，桐花落砌香。畫堂開處遠風涼。高卷水精簾額，襯斜陽。
岸柳拖煙綠，庭花照日紅。數聲蜀魄入簾櫳。驚斷碧窗殘夢，畫屏空。
錦薦紅鸂鶒，羅衣繡鳳皇。綺疏飄雪北風狂。簾幕盡垂無事，郁金香。
【江城子】
碧欄幹外小中庭。雨初晴。曉鶯聲。飛絮落花，時節近清明。睡起卷簾無一事，勻面了，沒心情。
浣花溪上見卿卿。臉波明。黛眉輕。綠雲高綰，金簇小蜻蜒。好是問他來得麼，和笑道，莫多情。
【河瀆神】
古樹噪寒鴉。滿庭楓葉蘆花。晝燈當午隔輕紗。畫閣珠簾影斜。
門外往來祈賽客，翩翩帆落天涯。回首隔江煙火，渡頭三兩人家。
【胡蝶兒】
胡蝶兒。晚春時。阿嬌初著淡黃衣。倚窗學畫伊。
還似花間見，雙雙對對飛。無端和淚拭燕脂。惹教雙翅垂。
* 〈以上二十七首晁本《花間集》〉
【江城子】
窄羅衫子薄羅裙。小腰身。晚妝新。每到花時、長是不宜春。早是自家無氣力，更被伊，惡憐人。
* 〈朱本《尊前集》〉
# 毛文錫
* 〈毛文錫（生卒年不詳），字平珪，高陽（今屬河北）人，唐太僕卿毛龜範子。文錫通音律，能詩工詞，時名頗重。年十四，登進士第。唐亡，仕前蜀，任中書舍人、翰林學士，與貫休時有唱和。旋遷翰林學士承旨。永平四年（九一四）八月，遷禮部尚書，判樞密院事。通正元年（九一六）八月，兼文思殿大學士。拜司徒。天漢元年（九一七）八月，貶茂州司馬。或云前蜀亡後，隨王衍入洛而卒，一說未幾復事孟氏，與歐陽炯等五人以小詞為後蜀主所賞。事跡據《十國春秋》本傳，另參陳尚君《花間詞人事輯》。
* 毛文錫詞，《花間集》存三十一首。《尊前集》存一首，共三十二首。今以晁本《花間集》為底本錄三十一首，以朱本《尊前集》為底本錄一首，用鄂本、吳本、陸本、茅本、玄本、湯本、雪本、毛本《花間集》、顧本、吳本、毛本《尊前集》、王輯本《毛司徒詞》、吳虞《蜀十五家詞》，李一氓《花間集校》及互見各詞之別集、明以前所刊之總集等參校。〉
【虞美人】
鴛鴦對浴銀塘暖。水面蒲梢短。垂楊低拂麯塵波。蛟絲結網露珠多。滴圓荷。
遙思桃葉吳江碧。便是天河隔。錦鱗紅鬣影沈沈。相思空有夢相尋。意難任。
寶檀金縷鴛鴦枕。綬帶盤宮錦。夕陽低映小窗明。南園綠樹語鶯鶯。夢難成。
玉爐香暖頻添炷。滿地飄輕絮。珠簾不卷度沈煙。庭前閑立畫秋千。艷陽天。
【酒泉子】
綠樹春深，燕語鶯啼聲斷續。蕙風飄蕩入芳叢。惹殘紅。
柳絲無力裊煙空。金盞不辭須滿酌。海棠花下思朦朧。醉香風。
【喜遷鶯】
芳春景，曖晴煙。喬木見鶯遷。傳枝隈葉語關關。飛過綺叢間。
錦翼鮮，金毳軟。百囀千嬌相喚。碧紗窗曉怕聞聲，驚破鴛鴦暖。
【贊成功】
海棠未坼，萬點深紅。香包緘結一重重。似含羞態，邀勒春風。蜂來蝶去，任繞芳叢。
昨夜微雨，飄灑庭中。忽聞聲滴井邊桐。美人驚起，坐聽晨鍾。快教折取，戴玉瓏璁。
【西溪子】
昨日西溪遊賞。芳樹奇花千樣。瑣春光，金抽樽滿。聽弦管。嬌妓舞衫香暖。不覺到斜暉。馬馱歸。
【中興樂】
豆蔻花繁煙艷深。丁香軟結同心。翠鬟女。相與。共淘金。
紅蕉葉裹猩猩語。鴛鴦浦。鏡中鸞舞。絲雨。隔荔枝陰。
【更漏子】
春夜闌，春恨切。花外子規啼月。人不見，夢難憑。紅紗一點燈。
偏怨別。是芳節。庭下丁香千結。宵霧散，曉霞輝。梁間雙燕飛。
【接賢賓】
香韉鏤襜五花驄。值春景初融。流珠噴沫躞蹀，汗血流紅。
少年公子能乘馭，金鑣玉轡瓏璁。為惜珊瑚鞭不下，驕生百步千蹤。信穿花，從拂柳，向九陌追風。
【贊浦子】
錦帳添香睡，金爐換夕薰。懶結芙蓉帶，慵拖翡翠裙。
正是桃夭柳媚，那堪暮雨朝雲。宋玉高唐意，裁瓊欲贈君。
【甘州遍】
春光好，公子愛閑遊。足風流。金鞍白馬，雕弓寶劍，紅纓錦襜出長楸。
花蔽膝，玉街頭。尋芳逐勝歡宴，絲竹不曾休。美人唱，揭調是甘州。醉紅樓。堯年舜日，樂聖永無憂。
秋風緊，平磧雁行低。陣雲齊。蕭蕭颯颯，邊聲四起，愁聞戍角與征鼙。
青冢北，黑山西。沙飛聚散無定，往往路人迷。鐵衣冷，戰馬血沾蹄。破蕃奚。鳳皇詔下，步步躡丹梯。
【紗窗恨】
新春燕子還來至。一雙飛。壘巢泥濕時時墜，涴人衣。
後園裏、看百花發，香風拂、繡戶金扉。月照紗窗，恨依依。
雙雙蝶翅塗鉛粉。咂花心。綺窗繡戶飛來穩。畫堂陰。
二三月、愛隨飄絮，伴落花、來拂衣襟。更剪輕羅片，傅黃金。
【柳含煙】
隋堤柳，汴河旁。夾岸綠陰千里，龍舟鳳舸木蘭香。錦帆張。
因夢江南春景好。一路流蘇羽葆。笙歌未盡起橫流。鎖春愁。
河橋柳，占芳春。映水含煙拂路，幾回攀折贈行人。暗傷神。
樂府吹為橫笛曲。能使離腸斷續。不如移植在金門。近天恩。
章臺柳，近垂旒。低拂往來冠蓋，朦朧春色滿皇州。瑞煙浮。
直與路邊江畔別。免被離人攀折。最憐京兆畫蛾眉。葉纖時。
禦溝柳，占春多。半出宮墻婀娜，有時倒影蘸輕羅。麯塵波。
昨日金鑾巡上苑。風亞舞腰纖軟。栽培得地近皇宮。瑞煙濃。
【醉花間】
休相問。怕相問。相問還添恨。春水滿塘生，鸂鶒還相趁。
昨夜雨霏霏，臨明寒一陣。偏憶戍樓人，久絕邊庭信。
深相憶。莫相憶。相憶情難極。銀漢是紅墻，一帶遙相隔。
金盤珠露滴。兩岸榆花白。風搖玉佩清，今夕為何夕。
【浣溪沙】
春水輕波浸綠苔。枇杷洲上紫檀開。晴日眠沙鸂鶒穩，暖相偎。
羅襪生塵遊女過，有人逢著弄珠回。蘭麝飄香初解佩，忘歸來。
七夕年年信不違。銀河清淺白雲微。蟾光鵲影伯勞飛。
每恨蟪蛄憐婺女，幾回嬌妒下鴛機。今宵嘉會兩依依。
【月宮春】
水精宮裏桂花開。神仙探幾回。紅芳金蕊繡重臺。低傾馬腦杯。
玉兔銀蟾爭守護。姮娥姹女戲相偎。遙聽鈞天九奏，玉皇親看來。
【戀情深】
滴滴銅壺寒漏咽。醉紅樓月。宴余香殿會鴛衾。蕩春心。
真珠簾下曉光侵。鶯語隔瓊林。寶帳欲開慵起，戀情深。
玉殿春濃花爛熳。簇神仙伴。羅裙窣地縷黃金。奏清音。
酒闌歌罷兩沈沈。一笑動君心。永願作鴛鴦伴，戀情深。
【訴衷情】
桃花流水漾縱橫。春晝彩霞明。劉郎去，阮郎行。惆悵恨難平。
愁坐對雲屏。算歸程。何時攜手洞邊迎。訴衷情。
鴛鴦交頸繡衣輕。碧沼藕花馨。偎藻荇，映蘭汀。和雨浴浮萍。
思婦對心驚。想邊庭。何時解佩掩雲屏。訴衷情。
【應天長】
平江波暖鴛鴦語。兩兩釣船歸極浦。蘆洲一夜風和雨。飛起淺沙翹雪鷺。
漁燈明遠渚。蘭棹今宵何處。羅袂從風輕舉。愁殺采蓮女。
【何滿子】
紅粉樓前月照，碧紗窗外鶯啼。夢斷遼陽音信，那堪獨守空閨。恨對百花時節，王孫綠草萋萋。
【巫山一段雲】
雨霽巫山上，雲輕映碧天。遠風吹散又相連。十二晚峰前。
暗濕啼猿樹，高籠過客船。朝朝暮暮楚江邊。幾度降神仙。
【臨江仙】
暮蟬聲盡落斜陽。銀蟾影掛瀟湘。黃陵廟側水茫茫。楚山紅樹，煙雨隔高唐。
岸泊漁燈風颭碎，白蘋遠散濃香。靈娥鼓瑟韻清商。朱弦淒切，雲散碧天長。
* 〈以上三十一首晁本《花間集》〉
【巫山一段雲】
貌掩巫山色，才過濯錦波。阿誰提筆上銀河。月裏寫嫦娥。
薄薄施鉛粉，盈盈掛綺羅。菖蒲花役魂夢多。年代屬元和。
* 〈朱本《尊前集》〉
【革呈紅】
粉香尤嫩，衾寒可慣。怎奈向、春心已轉。玉容別是，一般閑婉。悄不管、桃紅香淺。
月影簾櫳，金瓊波面。漸細細、香風滿院。一枝折寄，故人雖遠。輒莫使、江南信斷。
【荷花媚】
霞苞電荷碧。天然地、別是風流標格。重重青蓋下，千嬌照水，好紅紅白白。
每悵望、明月清風夜，甚低眉不語，妖邪無力。終須放、船兒去，清香深處住，看伊顏色。
# 牛希濟
* 〈牛希濟（八七二？～？），狄道（今甘肅臨洮）人，嶠之兄子。遭遇世亂，流寓入蜀，依季父嶠。仕前蜀為起居郎，累官翰林學士、御史中丞。前蜀亡，隨後主入洛。天成初，後唐明宗命作《蜀主降臣唐詩》，但述數盡，不謗君親，為明宗所稱賞，拜雍州節度副使。其後事跡無考。事跡據《鑒戒錄》卷七、《太平廣記》卷一五八、《新編分門古今類事》卷七、《十國春秋》卷四四本傳。
* 牛希濟詞，《花間集》存十一首。今以晁本《花間集》為底本，參校鄂本、吳本、陸本、茅本、玄本、湯本、雪本、毛本《花間集》、李一氓《花間集校》、王輯本《牛中丞詞》、吳虞《蜀十五家詞》及互見各詞之別集、明以前所刊之總集等。另從明毛晉汲古閣《詞苑英華》本《詞林萬選》輯出一首，共十二首。〉
【臨江仙】
峭碧參差十二峰。冷煙寒樹重重。瑤姬宮殿是仙蹤。金爐珠帳，香靄晝偏濃。
一自楚王驚夢斷，人間無路相逢。至今雲雨帶愁容。月斜江上，征棹動晨鍾。
謝家仙觀寄雲岑。巖蘿拂地成陰。洞房不閉白雲深。當時丹竈，一粒化黃金。
石壁霞衣猶半掛，松風長似鳴琴。時聞唳鶴起前林。十洲高會，何處許相尋。
渭闕宮城秦樹凋。玉樓獨上無憀。含情不語自吹簫。調清和恨，天路逐風飄。
何事乘龍人忽降，似知深意相招。三清攜手路非遙。世間屏障，彩筆畫嬌饒。
江繞黃陵春廟閑。嬌鶯獨語關關。滿庭重疊綠苔班。陰雲無事，四散自歸山。
簫鼓聲稀香燼冷，月娥斂盡灣環。風流皆道勝人間。須知狂客，判死為紅顏。
素洛春光瀲艷平。千重媚臉初生。淩波羅襪勢輕輕。煙籠日照，珠翠半分明。
風引寶衣疑欲舞，鸞回鳳翥堪驚。也知心許恐無成。陳王辭賦，千載有聲名。
柳帶搖風漢水濱。平蕪兩岸爭勻。鴛鴦對浴浪痕新。弄珠遊女，微笑自含春。
輕步暗移蟬鬢動，羅裙風惹輕塵。水精宮殿豈無因。空勞纖手，解佩贈情人。
洞庭波浪颭晴天。君山一點凝煙。此中真境屬神仙。玉樓珠殿，相映月輪邊。
萬里平湖秋色冷，星辰垂影參然。橘林霜重更紅鮮。羅浮山下，有路暗相連。
【酒泉子】
枕轉簟涼。清曉遠鍾殘夢。月光斜，簾影動。舊爐香。
夢中說盡相思事。纖手勻雙淚。去年書，今日意。斷離腸。
【生查子】
春山煙欲收，天淡稀星小。殘月臉邊明，別淚臨清曉。
語已多，情未了。回首猶重道。記得綠羅裙，處處憐芳草。
【中興樂】
池塘暖碧浸晴暉。濛濛柳絮輕飛。紅蕊雕來，醉夢還稀。
春雲空有雁歸。珠簾垂。東風寂寞，恨郎拋擲，淚濕羅衣。
【謁金門】
秋已暮。重疊關山岐路。嘶馬搖鞭何處去。曉禽霜滿樹。
夢斷禁城鍾鼓。淚滴枕檀無數。一點凝紅和薄霧。翠娥愁不語。
* 〈以上十一首晁本《花間集》〉
【生查子】
新月曲如眉，未有團圓意。紅豆不堪看，滿眼相思淚。
終日劈桃穰。人在心兒裏。兩朵隔墻花，早晚成連理。
* 〈《詞苑英華》本《詞林萬選》卷四。〉
【生查子】
輕輕制舞衣，小小裁歌扇。三月柳濃時，又向津亭見。
垂淚送行人，濕破紅妝面。玉指袖中彈，一曲清商怨。
# 顧夐
* 〈顧夐（生卒年不詳）。字裏無考。前蜀通正元年（九一六）以小臣給事內庭，會大禿鹙鳥翔於摩訶池上，夐作詩刺之，禍幾不測。久之，擢茂州刺史。已而復事後蜀孟知祥，累官至太尉。事跡見《鑒誡錄》卷六、《十國春秋》卷五六本傳。
* 顧夐詞，《花間集》錄存五十五首。今以晁本《花間集》為底本，參校鄂本、吳本、陸本、茅本、玄本、湯本、雪本、毛本《花間集》。王輯本《顧太尉詞》、吳虞《蜀十五家詞氣》、李一氓《花間集校》及互見各詞之別集、明以前所刊之總集等。〉
【虞美人】
曉鶯啼破相思夢。簾卷金泥鳳。宿妝猶在酒初醒。翠翹慵整倚雲屏。轉娉婷。
香檀細畫侵桃臉。羅袂輕輕斂。佳期堪恨再難尋。綠蕪滿院柳成陰。負春心。
觸簾風送景陽鍾。鴛被繡花重。曉幃初卷冷煙濃。翠勻粉黛好儀容。思嬌慵。
起來無語理朝妝。寶匣鏡凝光。綠荷相倚滿池塘。露清枕簟藕花香。恨悠揚。
翠屏閑掩垂珠箔。絲雨籠池閣。露粘紅藕咽清香。謝娘嬌極不成狂。罷朝妝。
小金鸂鶒沈煙細。膩枕堆雲髻。淺眉微斂註檀輕。舊歡時有夢魂驚。悔多情。
碧梧桐映紗窗晚。花謝鶯聲懶。小屏屈曲掩青山。翠幃香粉玉爐寒。兩蛾攢。
顛狂年少輕離別。辜負春時節。畫羅紅袂有啼痕。魂銷無語倚閨門。欲黃昏。
深閨春色勞思想。恨共春蕪長。黃鵬嬌囀呢芳妍。杏枝如畫倚輕煙。瑣窗前。
憑欄愁立雙娥細。柳影斜搖砌。玉郎還是不還家。教人魂夢逐楊花。繞天涯。
少年艷質勝瓊英。早晚別三清。蓮冠穩簪鈿篦橫。飄飄羅袖碧雲輕。畫難成。
遲遲少轉腰身裊。翠靨眉心小。醮壇風急杏枝香。此時恨不駕鸞凰。訪劉郎。
【河傳】
燕颺，晴景。小窗屏暖，鴛鴦交頸。菱花掩卻翠鬟欹，慵整。海棠簾外影。
繡幃香斷金鸂鶒。無消息。心事空相憶。倚東風。春正濃。愁紅。淚痕衣上重。
曲檻。春晚。碧流紋細，綠楊絲軟。露花鮮，杏枝繁，鶯囀。野蕪平似剪。
直是人間到天上。堪遊賞。醉眼疑屏障。對池塘。惜韶光。斷腸。為花須盡狂。
棹舉。舟去。波光渺渺，不知何處。岸花汀草共依依。雨微。鷓鴣相逐飛。
天涯離恨江聲咽。啼猿切。此意向誰說。艤欄橈。獨無憀。魂銷。小爐香欲焦。
【甘州子】
一爐龍麝錦帷傍。屏掩映，燭熒煌。禁樓刁斗喜初長。羅薦繡鴛鴦。山枕上、私語口脂香。
每逢清夜與良晨。多悵望，足傷神。雲迷水隔意中人。寂寞繡羅茵。山枕上、幾點淚痕新。
曾如劉阮訪仙蹤。深洞客，此時逢。綺筵散後繡衾同。款曲見韶容。山枕上、長是怯晨鍾。
露桃花裏小樓深。持玉盞，聽瑤琴。醉歸青瑣入鴛衾。月色照衣襟。山枕上、翠鈿鎮眉心。
紅爐深夜醉調笙。敲拍處，玉纖輕。小屏古畫岸低平。煙月滿閑庭。山枕上、燈背臉波橫。
【玉樓春】
月照玉樓春漏促。颯颯風搖庭砌竹。夢驚鴛被覺來時，何處管弦聲斷續。
惆悵少年遊冶去，枕上兩蛾攢細綠。曉鶯簾外語花枝，背帳猶殘紅蠟燭。
柳映玉樓春日晚。雨細風輕煙草軟。畫堂鸚鵡語雕籠，金粉小屏猶半掩。
香滅繡幃人寂寂，倚檻無言愁思遠。恨郎何處縱疏狂，長使含啼眉不展。
月皎露華窗影細。風送菊香粘繡袂。博山爐冷水沈微，惆悵金閨終日閉。
懶展羅衾垂玉箸，羞對菱花簪寶髻。良宵好事枉教休，無計那他狂耍胥。
拂水雙飛來去燕。曲檻小屏山六扇。春愁凝思結眉心，綠綺懶調紅錦薦。
話別情多聲欲顫。玉箸痕留紅粉面。鎮長獨立到黃昏，卻怕良宵頻夢見。
【浣溪沙】
春色迷人恨正賒。可堪蕩子不還家。細風輕露著梨花。
簾外有情雙燕颺，檻前無力綠楊斜。小屏狂夢極天涯。
紅藕香寒翠渚平。月寵虛閣夜蛩清。塞鴻驚夢兩牽情。
寶帳玉爐殘麝冷，羅衣金縷暗塵生。小窗孤燭淚縱橫。
荷芰風輕簾幕香。繡衣鸂鶒泳回塘。小屏閑掩舊瀟湘。
恨入空幃鸞影獨，淚凝雙臉渚蓮光。薄情年少悔思量。
惆悵經年別謝娘。月窗花院好風光。此時相望最情傷。
青鳥不來傳錦字，瑤姬何處瑣蘭房。忍教魂夢兩茫茫。
庭菊飄黃玉露濃。冷莎偎砌隱鳴蛩。何期良夜得相逢。
背帳風搖紅蠟滴，惹香暖夢繡衾重。覺來枕上怯晨鍾。
雲淡風高葉亂飛。小庭寒雨綠苔微。深閨人靜掩屏幃。
粉黛暗愁金帶枕，鴛鴦空繞畫羅衣。那堪辜負不思歸。
雁響遙天玉漏清。小紗窗外月朧明。翠幃金鴨炷香平。
何處不歸音信斷，良宵空使夢魂驚。簟涼枕冷不勝情。
露白蟾明又到秋。佳期幽會兩悠悠。夢牽情役幾時休。
記得呢人微斂黛，無言斜倚小書樓。暗思前事不勝愁。
【酒泉子】
楊柳舞風。輕惹春煙殘雨。杏花愁，鶯正語。畫樓東。
錦屏寂寞思無窮。還是不知消息。鏡塵生，珠淚滴。損儀容。
羅帶縷金。蘭麝煙凝魂斷。畫屏欹，雲鬢亂。恨難任。
幾回垂淚滴鴛衾。薄情何處去。月臨窗。花滿樹。信沈沈。
小檻日斜，風度綠窗人悄悄。翠幃閑掩舞雙鸞。舊香寒。
別來情緒轉難拚。韶顏看卻老。依稀粉上有啼痕。暗銷魂。
黛薄紅深。約掠綠鬟雲膩。小鴛鴦，金翡翠。稱人心。
錦鱗無處傳幽意。海燕蘭堂春又去。隔年書，千點淚。恨難任。
掩卻菱花，收拾翠鈿休上面。金蟲玉燕。瑣香奩。恨厭厭。
雲鬟半墜懶重簪。淚侵小枕濕，銀燈背帳夢方酣。雁飛南。
水碧風清，入檻細香紅藕膩。謝娘斂翠恨無涯。小屏斜。
堪憎蕩子不還家。謾留羅帶結，帳深枕膩炷沈煙。負當年。
黛怨紅羞。掩映畫堂春欲暮。殘花微雨。隔青樓。思悠悠。
芳菲時節看將度。寂寞無人還獨語。畫羅襦，香粉汙。不勝愁。
【楊柳枝】
秋夜香閨思寂寥。漏迢迢。鴛幃羅幌麝煙銷。燭光搖。
正憶玉郎遊蕩去。無尋處。更聞簾外雨蕭蕭。滴芭蕉。
【遐方怨】
簾影細，簟紋平。象紗籠玉指，縷金羅扇輕。嫩紅雙臉似花明。兩條眉黛遠山橫。
鳳簫歇，鏡塵生。遼塞音書絕，夢魂長暗驚。玉郎經歲負娉婷。教人爭不恨無情。
【獻衷心】
繡鴛鴦帳暖，畫孔雀屏欹。人悄悄，月明時。想昔年歡笑，恨今日分離。銀釭背，銅漏永，阻佳期。
小爐煙細，虛閣簾垂。幾多心事，暗地思惟。被嬌娥牽役，魂夢如癡。金閨裏，山枕上，始應知。
【應天長】
瑟瑟羅裙金線縷。輕透鵝黃香畫褲。垂交帶。盤鸚鵡。裊裊翠翹移玉步。
背人勻檀註。慢轉橫波偷覷。斂黛春情暗許。倚屏慵不語。
【訴衷情】
香滅簾垂春漏永，整鴛衾。羅帶重。雙鳳。縷黃金。窗外月光臨。沈沈。斷腸無處尋。負春心。
永夜拋人何處去，絕來音。香閣掩。眉斂。月將沈。爭忍不相尋。怨孤衾。換我心、為你心。始知相憶深。
【荷葉杯】
春盡小庭花落。寂寞。憑檻斂雙眉。忍教成病憶佳期。知麼知。知麼知。
歌發誰家筵上。寥亮。別恨正悠悠。蘭釭背帳月當樓。愁麼愁。愁麼愁。
弱柳好花攫。晴陌。陌上少年郎。滿身蘭麝撲人香。狂麼狂。狂麼狂。
記得那時相見。膽顫。鬢亂四肢柔。泥人無語不擡頭。羞麼羞。羞麼羞。
夜久歌聲怨咽。殘月。菊冷露微微。看看濕透縷金衣。歸麼歸。歸麼歸。
我憶君詩最苦。知否。字字盡關心。紅箋寫寄表情深。吟麼吟。吟麼吟。
金鴨香濃鴛被。枕膩。小髻簇花鈿。腰如細柳臉如蓮。憐麼憐。憐麼憐。
曲砌蝶飛煙暖。春半。花發柳垂條。花如雙臉柳如腰。嬌麼嬌。嬌麼嬌。
一去又乖期信。春盡。滿院長莓苔。手撚裙帶獨徘徊。來麼來。來麼來。
【漁歌子】
曉風清，幽沼綠。倚欄凝望珍禽浴。畫簾垂，翠屏曲。滿袖荷香馥郁。
好攄懷，堪寓目。身閑心靜平生足。酒杯深，光影促。名利無心較逐。
【臨江仙】
碧染長空池似鏡。倚樓閑望凝情。滿衣紅藕細香清。象床珍簟。山障掩，玉琴橫。
暗想昔時歡笑事。如今贏得愁生。博山爐暖淡煙輕。蟬吟人靜，殘日傍，小窗明。
幽閨小檻春光晚，柳濃花淡鶯稀。舊歡思想尚依依。翠顰紅斂。終日損芳菲。
何事狂夫音信斷，不如梁燕猶歸。畫堂深處麝煙微。屏虛枕冷，風細雨霏霏。
月色穿簾風入竹，倚屏雙黛愁時。砌花含露兩三枝。如啼恨臉，魂斷損容儀。
香燼暗銷金鴨冷，可堪辜負前期。繡襦不整鬢鬟欹。幾多惆悵，情緒在天涯。
【醉公子】
漠漠愁雲淡。紅藕香侵檻。枕倚小山屏。金鋪向晚扃。
睡起橫波慢。獨望情何限。衰柳數聲蟬。魂銷似去年。
岸柳垂金線。雨晴鶯百囀。家住綠楊邊。往來多少年。
馬嘶芳草遠。高樓簾半卷。斂袖翠蛾攢。相逢爾許難。
【更漏子】
舊歡娛，新悵望。擁鼻含顰樓上。濃柳翠，晚霞微。江鷗接翼飛。
簾半卷。屏斜掩。遠岫參差迷眼。歌滿耳，酒盈樽。前非不要論。
* 〈以上五十五首晁本《花間集》〉
# 鹿虔扆
* 〈鹿虔扆（生卒年不詳），字裏無考。事孟蜀為永泰軍節度使，進檢校太尉，加太保。事跡見《茅亭客話》卷三、《十國春秋》卷五六。
* 鹿虔扆詞。《花間集》錄存六首。今以晁本《花間集》為底本，參校鄂本、吳本、陸本、茅本、玄本、湯本、雪本、毛本《花間集》、李一氓《花間集校》、王輯本《鹿太保詞》、吳虞《蜀十五家詞》及互見各詞之別集、明以前所刊之總集等。〉
【臨江仙】
金鎖重門荒苑靜，綺窗愁對秋空。翠華一去寂無蹤。玉樓歌吹，聲斷已隨風。
煙月不知人事改，夜闌還照深宮。藕花相向野塘中。暗傷亡國，清露泣香紅。
無賴曉鶯驚夢斷，起來殘酒初醒。映窗絲柳裊煙青。翠簾慵卷，約砌杏花零。
一自玉郎遊冶去，蓮雕月慘儀形。暮天微雨灑閑庭。手挪裙帶，無語倚雲屏。
【女冠子】
鳳樓琪樹。惆悵劉郎一去。正春深。洞裏愁空結，人間信莫尋。
竹疏齋殿回，松密醮壇陰。倚雲低首望，可知心。
步虛壇上。絳節霓旌相向。引真仙。玉佩搖蟾影，金爐裊麝煙。
露濃霜簡濕，風緊羽衣偏。欲留難得住，卻歸天。
【思越人】
翠屏欹，銀燭背，漏殘清夜迢迢。雙帶繡窠盤錦薦，淚侵花暗香銷。
珊瑚枕膩鴉鬟亂。玉纖慵整雲散。苦是適來新夢見。離腸爭不千斷。
【虞美人】
卷荷香淡浮煙渚。綠嫩擎新雨。鎖窗疏透曉風清。象床珍簟冷光輕。水紋平。
九疑黛色屏斜掩。枕上眉心斂。不堪相望病將成。鈿昏檀粉淚蹤橫。不勝情。
* 〈以上六首晁本《花間集》〉
# 閻選
* 〈閻選（生卒年不詳），字裏無考，故布衣也。酷善小詞，時人稱為閻處士。事跡見《十國春秋》卷五六本傳。
* 閻選詞，《花間集》錄存八首，《尊前集》錄存二首，共十首。今以晁本《花間集》為底本錄八首、以朱本《尊前集》為底本錄二首，參校鄂本、吳本、陸本、茅本、玄本、湯本、雪本、毛本《花間集》、顧本、吳本、毛本《尊前集》、王輯本《閻處士詞》、吳虞《蜀十五家詞》、李一氓《花間集校》及互見各詞之別集、明以前所刊之總集等。〉
【虞美人】
粉融紅膩蓮房綻。臉動雙波慢。小魚銜玉鬢釵橫。石榴裙染象紗輕。轉娉婷。
偷期錦浪荷深處。一夢雲兼雨。臂留檀虞痕香。深秋不寐漏初長。盡思量。
楚腰蠐領團香玉。鬢疊深深綠。月娥星眼笑微頻。柳夭桃艷不勝春。晚妝勻。
水紋簟映青紗帳。霧罩秋波上。一枝嬌臥醉芙蓉。良宵不得與君同。恨仲仲。
【臨江仙】
雨停荷芰逗濃香。岸邊蟬噪垂楊。物華空有舊池塘。不逢仙子，何處夢襄王。
珍簟對欹鴛枕冷，此來塵暗淒涼。欲憑危檻恨偏長。藕花珠綴，猶似汗凝妝。
十二高峰天外寒。竹梢輕拂仙壇。寶衣行雨在雲端。畫簾深殿，香霧冷風殘。
欲問楚王何處去，翠屏猶掩金鸞。猿啼明月照空灘。孤舟行客，驚夢亦艱難。
【浣溪沙】
寂寞流蘇冷繡茵。倚屏山枕惹香塵。小庭花露泣濃春。
劉阮信非仙洞客，常娥終是月中人。此生無路訪東鄰。
【八拍蠻】
雲瑣嫩黃煙柳細，風吹紅蒂雪梅殘。光影不勝閨閣恨，行行坐坐黛眉攢。
愁瑣黛眉煙易慘，淚飄紅臉粉難勻。憔悴不知緣底事，遇人推道不宜春。
【河傳】
秋雨。秋雨。無晝無夜，滴滴霏霏。暗燈涼簟怨分離。妖姬。不勝悲。
西風稍急喧窗竹。停又續。膩臉懸雙玉。幾回邀約雁來時。違期。雁歸人不歸。
* 〈以上八首晁本《花間集》〉
【謁金門】
美人浴。碧沼蓮開芬馥。雙髻綰雲顏似玉。素蛾輝淡綠。
雅態芳姿閑淑。雪映鈿裝金斛。水濺青絲珠斷續。酥融香透肉。
【定風波】
江水沈沈帆影過。游魚到晚透寒波。渡口雙雙飛白鳥。煙裏。蘆花深處隱漁歌。
扁舟短棹歸蘭浦。人去。蕭蕭竹徑透青莎。深夜無風新雨歇。涼月。露迎珠顆入圓荷。
* 〈以上二首朱本《尊前集》〉
# 尹鶚
* 〈尹鶚（生卒年不詳），錦城（今四川成都）煙月之士。工詩詞，與賓貢李洵友善。仕前蜀為校書郎。《花間集》卷九稱「尹參卿鶚」，參卿為參佐官之敬稱，非具體官守。事跡見《鑒戒錄》卷四、《十國春秋》卷四四本傳。
* 尹鶚詞。《花間集》錄存六首，《尊前集》錄存十一首，共十七首。今以晁本《花間集》為底本錄六首、以朱本《尊前集》為底本錄十一首，參校鄂本、吳本、陸本、茅本、玄本、湯本、雪本、毛本《花間集》、顧本、吳本、毛本《尊前集》、王輯本《尹參卿詞》、吳虞《蜀十五家詞》、李一氓《花間集校》及互見各詞之別集、明以前所刊之總集等。〉
【臨江仙】
一番荷芰生舊沼，檻前風送馨香。昔年於此伴蕭娘。相偎佇立，牽惹敘衷腸。
時逞笑容無限態，還如菡萏爭芳。別來虛遣思悠揚。慵窺往事，金鎖小蘭房。
深秋寒夜銀河靜。月明深院中庭。西窗鄉夢等閑成。逡巡覺後，特地恨難平。
紅燭半消殘焰短，依稀暗背銀屏。枕前何事最傷情。梧桐葉上，點點露珠零。
【滿宮花】
月沈沈，人悄悄。一炷後庭香裊。風流帝子不歸來，滿地禁花慵掃。
離恨多，相見少。何處醉迷三島。漏清宮樹子規啼，愁鎖碧窗春曉。
【杏園芳】
嚴妝嫩臉花明。交人見了關情。含羞舉步越羅輕。稱娉婷。
終朝咫尺窺香閣，迢遙似隔層城。何時休遣夢相縈。入雲屏。
【醉公子】
暮煙籠蘚砌。戟門猶未閉。盡日醉尋春。歸來月滿身。
離鞍偎繡袂。墜巾花亂綴。何處惱佳人。檀痕衣上新。
【菩薩蠻】
隴雲暗合秋天白。俯窗獨坐窺煙陌。樓際角重吹。黃昏方醉歸。
荒唐難共語。明日還應去。上馬出門時。金鞭莫與伊。
* 〈以上六首晁本《花間集》〉
【江城子】
裙拖碧，步飄香。纖腰束素長。鬢雲光。拂面瓏璁、膩玉碎凝妝。寶柱秦箏彈向晚，弦促雁，更思量。
【何滿子】
雲雨常陪勝會，笙歌慣逐閑遊。錦裏風光應占，玉鞭金勒驊騮。戴月潛穿深曲，和香醉脫輕裘。
方喜正同鴛帳，又言將往皇州。每憶良宵公子伴，夢魂長掛紅樓。欲表傷離情味，丁香結在心頭。
【女冠子】
雙成伴侶。去去不知何處。有佳期。霞帔金絲薄，花冠玉葉危。
懶乘丹鳳子，學跨小龍兒。叵耐天風緊，挫腰肢。
【菩薩蠻】
嗚嗚曉角調如語。畫樓三會喧雷鼓。枕上夢方殘。月光鋪水寒。
蛾眉應斂翠。咫尺同千里。宿酒未全消。滿懷離恨饒。
錦茵閑襯丁香枕。銀釭燼落猶慵寢。顒坐遍紅爐。誰知情緒孤。
少年狂蕩慣。花曲長牽絆。去便不歸來。空教駿馬回。
【撥棹子】
風切切。深秋月。十朵芙蓉繁艷歇。小檻細腰無力。空贏得、目斷魂飛何處說。
寸心恰似丁香結。看看瘦盡胸前雪。偏掛恨、少年拋擲。羞覷見、繡被堆紅閑不徹。
丹臉膩。雙靨媚。冠子縷金裝翡翠。將一朵、瓊花堪比。窠窠繡、鸞鳳衣裳香宰地。
銀臺蠟燭滴紅淚。淥酒勸人教半醉。簾幕外、月華如水。特地向、寶帳顛狂不肯睡。
【金浮圖】
繁華地。王孫富貴。玳瑁筵開，下朝無事。壓紅茵、鳳舞黃金翅。立玉纖腰，一片揭天歌吹。滿目綺羅珠翠。和風淡蕩，偷散沈檀氣。
堪判醉。韶光正媚。坼盡牡丹，艷迷人意。金張許史應難比。貪戀歡娛，不覺金烏墜。還惜會難別易。金船更勸，勒住花驄轡。
【秋夜月】
三秋佳節。罩晴空，凝碎露，茱萸千結。菊蕊和煙輕撚，酒浮金層。徵雲雨，調絲竹，此時難綴。歡極、一片艷歌聲揭。
黃昏慵別。炷沈煙，熏繡被，翠帷同歇。醉並鴛鴦雙枕，暖偎春雪。語丁寧，情委曲，論心正切。深夜、窗透數條斜月。
【清平樂】
低紅斂翠。盡日思閑事。髻滑鳳皇釵欲墜。雨打梨花滿地。
繡衣獨倚闌干。玉容似怯春寒。應待少年公子，鴛幃深處同歡。
芳年妙伎。淡拂鉛華翠。輕笑自然生百媚。爭那尊前人意。
酒傾琥珀杯時。更堪能唱新詞。賺得王孫狂處，斷腸一搦腰肢。
* 〈以上十一首朱本《尊前集》〉
# 毛熙震
* 〈毛熙震（生卒年不詳），字裏無考。仕蜀，官秘書郎。好書能詞。事跡見《花間集》卷九、《茅亭客話》卷三。
* 毛熙震詞，《花間集》錄存二十九首。今以晁本《花間集》為底本，參校鄂奉、吳本、陸本、茅本、玄本、湯本、雪本、毛本《花間集》、李一氓《花間集校》、王輯本《毛秘書詞》、吳虞《蜀十五家詞》及各詞互見之別集、明以前所刊之總集等。〉
【浣溪沙】
春暮黃鶯下砌前。水精簾影露珠懸。綺霞低映晚晴天。
弱柳萬條垂翠帶，殘紅滿地碎香鈿。蕙風飄蕩散輕煙。
花榭香紅煙景迷。滿庭芳草綠萋萋。金鋪閑掩繡簾低。
紫燕一雙嬌語碎，翠屏十二晚峰齊。夢魂銷散醉空閨。
晚起紅房醉欲銷。綠鬟雲散裊金翹。雪香花語不勝嬌。
好是向人柔弱處，玉纖時急繡裙腰。春心牽惹轉無憀。
一隻橫釵墜髻叢。靜眠珍簟起來慵。繡羅紅嫩抹酥胸。
羞斂細蛾魂暗斷，困迷無語思猶濃。小屏香靄碧山重。
雲薄羅裙綬帶長。滿身新裛瑞龍香。翠鈿斜映艷梅妝。
佯不覷人空婉約，笑和嬌語太猖狂。忍教牽恨暗形相。
碧玉冠輕裊燕釵。捧心無語步香階。緩移弓底繡羅鞋。
暗想歡娛何計好，豈堪期約有時乖。日高深院正忘懷。
半醉凝情臥繡茵。睡容無力卸羅裙。玉籠鸚鵡厭聽聞。
慵整落釵金翡翠，象梳欹鬢月生雲。錦屏綃幌麝煙薰。
【臨江仙】
南齊天子寵嬋娟。六宮羅綺三千。潘妃嬌艷獨芳妍。椒房蘭洞，雲雨降神仙。
縱態迷歡心不足，風流可惜當年。纖腰婉約步金蓮。妖君傾國，猶自至今傳。
幽閨欲曙聞鶯囀，紅窗月影微明。好風頻謝落花聲。隔幃殘燭，猶照綺屏箏。
繡被錦茵眠玉暖，炷香斜裊煙輕。淡蛾羞斂不勝情。暗思閑夢，何處逐雲行。
【更漏子】
秋色清，河影淡。深戶燭寒光暗。綃幌碧，錦衾紅。博山香炷融。
更漏咽。蛩鳴切。滿院霜華如雪。新月上，薄雲收。映簾懸玉鉤。
煙月寒，秋夜靜。漏轉金壺初永。羅幕下，繡屏空。燈花結碎紅。
人悄悄。愁無了。思夢不成難曉。長憶得，與郎期。竊香私語時。
【女冠子】
碧桃紅杏。遲日媚籠光影。彩霞深。香暖薰鶯語，風清引鶴音。
翠鬟冠玉葉，霓袖捧瑤琴。應共吹簫侶，暗相尋。
修蛾慢臉。不語檀心一點。小山妝。蟬鬢低含綠，羅衣淡拂黃。
悶來深院裏，閑步落花傍。纖手輕輕整，玉爐香。
【清平樂】
春光欲暮。寂寞閑庭戶。粉蝶雙雙穿檻舞。簾卷晚天疏雨。
含愁獨倚閨幃。玉爐煙斷香微。正是銷魂時節，東風滿樹花飛。
【南歌子】
遠山愁黛碧，橫波慢臉明。膩香紅玉茜羅輕。深院晚堂人靜、理銀箏。
鬢動行雲影，裙遮點屐聲。嬌羞愛問曲中名。楊柳杏花時節、幾多情。
惹恨還添恨，牽腸即斷腸。凝情不語一枝芳。獨映畫簾閑立、繡衣香。
暗想為雲女，應憐傅粉郎。晚來輕步出閨房。髻慢釵橫無力、縱猖狂。
【何滿子】
寂寞芳菲暗度，歲華如箭堪驚。緬想舊歡多少事，轉添春思難平。曲檻絲垂金柳，小窗弦斷銀箏。
深院空聞燕語，滿園閑落花輕。一片相思休不得，忍教長日愁生。誰見夕陽孤夢，覺來無限傷情。
無語殘妝淡薄，含羞嚲袂輕盈。幾度香閨眠過曉，綺窗疏日微明。雲母帳中偷惜，水精枕上初驚。
笑靨嫩疑花拆，愁眉翠斂山橫。相望只教添悵恨，整鬟時見纖瓊。獨倚朱扉閑立，誰知別有深情。
【小重山】
梁燕雙飛畫閣前。寂寥多少恨，懶孤眠。曉來閑處想君憐。紅羅帳，金鴨冷沈煙。
誰信損嬋娟。倚屏啼玉箸，濕香鈿。四支無力上秋千。群花謝。愁對艷陽天。
【定西番】
蒼翠濃陰滿院，鶯對語，蝶交飛。戲薔薇。
斜日倚欄風好，余香出繡衣。未得玉郎消息，幾時歸。
【木蘭花】
掩朱扉，鉤翠箔。滿院鶯聲春寂寞。勻粉淚，恨檀郎，一去不歸花又落。
對斜暉，臨小閣。前事豈堪重想著。金帶冷，畫屏幽，寶帳慵薰蘭麝薄。
【後庭花】
鶯啼燕語芳菲節。瑞庭花發。昔時歡宴歌聲揭。管弦清越。
自從陵谷追遊歇。畫梁塵黦。傷心一片如珪月。閑鎖宮闕。
輕盈舞妓含芳艷。競妝新臉。步搖珠翠修蛾斂。膩鬟雲染。
歌聲慢發開檀點。繡衫斜掩。時將纖手勻紅臉。笑拈金靨。
越羅小袖新香蒨。薄籠金釧。倚欄無語搖輕扇。半遮勻面。
春殘日暖鶯嬌懶。滿庭花片。爭不教人長相見。畫堂深院。
【酒泉子】
閑臥繡幃。慵想萬般情寵。錦檀偏，翹股重。翠雲欹。
暮天屏上春山碧。映香煙霧隔。蕙蘭心，魂夢役。斂蛾眉。
鈿匣舞鸞。隱映艷紅修碧。月梳斜，雲鬢膩。粉香寒。
曉花微斂輕呵展。裊釵金燕軟。日初升，簾半卷。對妝殘。
【菩薩蠻】
梨花滿院飄香雪。高樓夜靜風箏咽。斜月照簾帷。憶君和夢稀。
小窗燈影背。燕語驚愁態。屏掩斷香飛。行雲山外歸。
繡簾高軸臨塘看。雨翻荷芰真珠散。殘暑晚初涼。輕風渡水香。
無憀悲往事。爭那牽情思。光影暗相催。等閑秋又來。
天含殘碧融春色。五陵薄幸無消息。盡日掩朱門。離愁暗斷魂。
鶯啼芳樹暖。燕拂回塘滿。寂寞對屏山。相思醉夢間。
* 〈以上二十九首晁本《花間集》〉
# 李珣
* 〈李珣（生卒年不詳），字德潤，梓州（今四川三臺）人。其先為波斯人，後入蜀中。其妹舜弦，為前蜀王衍昭儀。珣少不苦學，有詩名，以秀才豫賓貢，事蜀主王衍，與成都才士尹鶚相善。國亡，不仕。事跡見《鑒戒錄》卷四、《茅亭客話》卷二、《十國春秋》卷四四本傳。
* 李珣詞有《瓊瑤集》，今已佚。《花間集》存詞三十七首，《尊前集》存詞十七首，共五十四首。今以晁本《花間集》為底本錄三十七首，以朱本《尊前集》為底本錄十七首，參校鄂本、吳本、陸本、茅本、玄本、湯本、雪本、毛本《花間集》、顧本、吳本、毛本《尊前集》、王輯本《瓊瑤集》、吳虞《蜀十五家詞》、李一氓《花間集校》及互見各詞之別集、明以前所刊之總集等。〉
【浣溪沙】
入夏偏宜淡薄妝。越羅衣褪郁金黃。翠鈿檀註助容光。
相見無言還有恨，幾回拚卻又思量。月窗香逕夢悠揚。
晚出閑庭看海棠。風流學得內家妝。小釵橫戴一枝芳。
鏤玉梳斜雲鬢膩，縷金衣透雪肌香。暗思何事立殘陽。
訪舊傷離欲斷魂。無因重見玉樓人。六街微雨鏤香塵。
早為不逢巫峽夢，那堪虛度錦江春。遇花傾酒莫辭頻。
紅藕花香到檻頻。可堪閑憶似花人。舊歡如夢絕音塵。
翠疊畫屏山隱隱，冷鋪紋簟水潾潾。斷魂何處一蟬新。
【漁歌子】
楚山青，湘水淥。春風淡蕩看不足。草芊芊，花簇簇。漁艇棹歌相續。
信浮沈，無管束。釣回乘月歸灣曲。酒盈樽，雲滿屋。不見人間榮辱。
荻花秋，瀟湘夜。橘洲佳景如屏畫。碧煙中，明月下。小艇垂綸初罷。
水為鄉，蓬作舍。魚羹稻飯常餐也。酒盈杯，書滿架。名利不將心掛。
柳垂絲，花滿樹。鶯啼楚岸春天暮。棹輕舟，出深浦。緩唱漁歌歸去。
罷垂綸，還酌醑。孤村遙指雲遮處。下長汀，臨淺渡。驚起一行沙鷺。
九疑山，三湘水。蘆花時節秋風起。水雲間，山月裏。棹月穿雲遊戲。
鼓清琴，傾淥蟻。扁舟自得逍遙誌。任東西，無定止。不議人問醒醉。
【巫山一段雲】
有客經巫峽，停橈向水湄。楚王曾此夢瑤姬。一夢杳無期。
塵暗珠簾卷，香銷翠幄垂。西風回首不勝悲。暮雨灑空祠。
古廟依青嶂，行宮枕碧流。水聲山色鎖妝樓。往事思悠悠。
雲雨朝還暮，煙花春復秋。啼猿何必近孤舟。行客自多愁。
【臨江仙】
簾卷池心小閣虛。暫涼閑步徐徐。芰荷經雨半雕疏。拂堤垂柳，蟬噪夕陽余。
不語低鬟幽思遠，玉釵斜墜雙魚。幾回偷看寄來書。離情別恨，相隔欲何如。
鶯報簾前暖日紅。玉爐殘麝猶濃。起來閨思尚疏慵。別愁春夢，誰解此情悰。
強整嬌姿臨寶鏡，小池一朵芙蓉。舊歡無處再尋蹤。更堪回顧，屏畫九疑峰。
【南鄉子】
煙漠漠，雨淒淒。岸花零落鷓鴣啼。遠客扁舟臨野渡。思鄉處。潮退水平春色暮。
蘭棹舉，水紋開。競攜藤籠采蓮來。回塘深處遙相見。邀同宴。淥酒一卮紅上面。
歸路近，扣舷歌。采真珠處水風多。曲岸小橋山月過。煙深鎖。豆蔻花垂千萬朵。
乘彩舫，過蓮塘。棹歌驚起睡鴛鴦。遊女帶香偎伴笑。爭窈窕。競折團荷遮晚照。
傾淥蟻，泛紅螺。閑邀女伴簇笙歌。避暑信船輕浪裏。閑遊戲。夾岸荔枝紅蘸水。
雲帶雨，浪迎風。釣翁回棹碧灣中。春酒香熟鱸魚美。誰同醉。纜卻扁舟蓬底睡。
沙月靜，水煙輕。芰荷香裏夜船行。綠鬟紅臉誰家女。遙相顧。緩唱棹歌極浦去。
漁市散，渡船稀。越南雲樹望中微。行客待潮天欲暮。送春浦。愁聽猩猩啼瘴雨。
攏雲髻，背犀梳。焦紅衫映綠羅裾。越王臺下春風暖。花盈岸。遊賞每邀鄰女伴。
相見處，晚晴天。刺桐花下越臺前。暗裏回眸深屬意。遣雙翠。騎象背人先過水。
【女冠子】
星高月午。丹桂青松深處。醮壇開。金磬敲清露，珠幢立翠苔。
步虛聲縹緲，想像思徘徊。曉天歸去路，指蓬萊。
春山夜靜。愁聞洞天疏磬。玉堂虛。細霧垂珠佩，輕煙曳翠裾。
對花情脈脈，望月步徐徐。劉阮今何處，絕來書。
【酒泉子】
寂寞青樓。風觸繡簾珠碎撼。月朦朧，花暗淡。鎖春愁。
尋思往事依稀夢。淚臉露桃紅色重。鬢欹蟬，釵墜鳳。思悠悠。
雨漬花零。紅散香雕池兩岸。別情遙，春歌斷。掩銀屏。
孤帆早晚離三楚。閑理鈿箏愁幾許。曲中情，弦上語。不堪聽。
秋雨聯綿，聲散敗荷叢裏，那堪深夜枕前聽。酒初醒。
牽愁惹思更無停。燭暗香凝天欲曉，細和煙，冷和雨，透簾旌。
秋月嬋娟，皎潔碧紗窗外，照花穿竹冷沈沈。印池心。
凝露滴，砌蛩吟。驚覺謝娘殘夢，夜深斜傍枕前來。影徘徊。
【望遠行】
春日遲遲思寂寥。行客關山路遙。瓊窗時聽語鶯嬌。柳絲牽恨一條條。
休暈繡，罷吹簫。貌逐殘花暗雕。同心猶結舊裙腰。忍辜風月度良宵。
露滴幽庭落葉時。愁聚蕭娘柳眉。玉郎一去負佳期。水雲迢遞雁書遲。
屏半掩，枕斜欹。蠟淚無言對垂。吟蛩斷續漏頻移。入窗明月鑒空帷。
【菩薩蠻】
回塘風起波紋細。刺桐花裏門斜閉。殘日照平蕪。雙雙飛鷓鴣。
征帆何處客。相見還相隔。不語欲魂銷。望中煙水遙。
等閑將度三春景。簾垂碧砌參差影。曲檻日初斜。杜鵑啼落花。
恨君容易處。又話瀟湘去。凝思倚屏山。淚流紅臉班。
隔簾微雨雙飛燕。砌花零落紅深淺。撚得寶箏調。心隨征棹遙。
楚天雲外路。動便經年去。香斷畫屏深。舊歡何處尋。
【西溪子】
金縷翠鈿浮動。妝罷小窗圓夢。日高時，春已老。人未到。滿地落花慵掃。無語倚屏風。泣殘紅。
【虞美人】
金籠鸚報天將曙。驚起分飛處。夜來潛與玉郎期。多情不覺酒醒遲。失歸期。
映花避月遙相送。膩髻偏垂鳳。卻回嬌步入香閨。倚屏無語撚雲篦。翠眉低。
【河傳】
去去。何處。迢迢巴楚。山水相連。朝雲暮雨。依舊十二峰前。猿聲到客船。
愁腸豈異丁香結。因離別。故國音書絕。想佳人花下，對明月春風。恨應同。
春暮。微雨。送君南浦。愁斂雙蛾。落花深處。啼鳥似逐離歌。粉檀珠淚和。
臨流更把同心結。情哽咽。後會何時節。不堪回首，相望已隔汀洲。櫓聲幽。
* 〈以上三十七首晁本《花間集》〉
【中興樂】
後庭寂寂日初長。翩翩蝶舞紅芳。繡簾垂地，金鴨無香。誰知春思如狂。憶蕭郎。等閑一去，程遙信斷，五嶺三湘。
休開鸞鏡學宮妝。可能更理笙簧。倚屏凝睇，淚落成行。手尋裙帶鴛鴦。暗思量。忍孤前約，教人花貌，虛老風光。
【漁父】
水接衡門十里餘。信船歸去臥看書。輕爵祿，慕玄虛。莫道漁人只為魚。
避世垂綸不記年。官高爭得似君閑。傾白酒，對青山。笑指柴門待月還。
棹警鷗飛水濺袍。影隨潭面柳垂絳。終日醉，絕塵勞。曾見錢塘八月濤。
【南鄉子】
攜籠去，采菱歸。碧波風起雨霏霏。趁岸小船齊棹急。羅衣濕。出向桄榔樹下立。
雲髻重，葛衣輕。見人微笑亦多情。拾翠采珠能幾許。來還去。爭及村居織機女。
登畫舸，泛清波。采蓮時唱采蓮歌。攔棹聲齊羅袖斂。池光颭。驚起沙鷗八九點。
雙髻墜，小眉彎。笑隨女伴下春山。玉纖遙指花深處。爭回顧。孔雀雙雙迎日舞。
紅豆蔻，紫玫瑰。謝娘家傍越王臺。一曲鄉歌齊撫掌。堪遊賞。酒酌螺杯流水上。
山果熟，水花香。家家風景有池塘。木蘭舟上珠簾卷。歌聲遠。椰子酒傾鸚鵡盞。
新月上，遠煙開。慣隨潮水采珠來。棹穿花過歸溪口。沽春酒。小艇纜牽垂岸柳。
【定風波】
志在煙霞慕隱淪。功成歸看五湖春。一葉舟中吟復醉。雲水。此時方認自由身。
花島為鄰鷗作侶。深處。經年不見市朝人。已得希夷微妙旨。潛喜。荷衣蕙帶絕纖塵。
十載逍遙物外居。白雲流水似相於。乘興有時攜短棹。江島。誰知求道不求魚。
到處等閑邀鶴伴。春岸。野花香氣撲琴書。更飲一杯紅霞酒。回首。半鉤新月貼清虛。
又見新巢燕子歸。阮郎何事絕音徽。簾外西風黃葉落。池閣。隱莎蛩叫雨霏霏。
愁坐算程千萬里。頻跂。等閑經歲兩心違。聽鵲憑龜無定處。不知。淚痕留在畫羅衣。
雁過秋空夜未央。隔窗煙月鎖蓮塘。往事豈堪容易想。惆悵。故人迢遞在瀟湘。
縱有回文重疊意。誰寄。解鬟臨鏡泣殘妝。沈水香消金鴨冷。愁永。候蟲聲接杵聲長。
簾外煙和月滿庭。此時閑坐若為情。小閣擁爐殘酒醒。愁聽。寒風葉落一聲聲。
唯恨玉人芳信阻。雲雨。屏帷寂寞夢難成。斗轉更闌心杳杳。將曉。銀釭斜照綺琴橫。
【西溪子】
馬上見時如夢。認得臉波相送。柳堤長，無限意。夕陽裏。醉把金鞭欲墜。歸去想嬌嬈。暗魂銷。
* 〈以上十七首朱本《尊前集》〉
# 劉侍讀
* 〈劉侍讀（？—九四七）。《詞綜補遺》卷一、《全五代詩》卷五九以為即劉保又。保又，一作保義，青州（今屬山東）人。後蜀廣政初，官戶部郎中，充諸王宮侍讀。廣政十年（九四七）八月卒。《十國春秋》卷五三有傳。
* 劉侍讀詞一首，據《尊前集》朱本入錄，校以吳本、顧本、毛本、明鈔本。〉
【生查子】
深秋更漏長，滴盡銀臺燭。獨步出幽閨，月晃波澄綠。
菱荷風乍觸。一對鴛鴦宿。虛棹玉釵驚，驚起還相續。
* 〈朱本《尊前集》〉
# 歐陽彬
* 〈歐陽彬（？～九五〇），字齊美，衡州衡山（今湖南衡陽）人。家世為縣吏。初謁楚武穆王，掌客吏索賄，彬恥以私進不予，遂落魄湖南市中。後入成都，獻《萬里朝天賦》，前蜀後主大悅，擢為翰林學士。前蜀亡，歸後蜀高祖孟知祥。後主廣政初，為嘉州刺史。累官尚書左丞，出為寧江軍節度使。廣政十三年（九五〇）卒。《十國春秋》卷五三有傳。
* 歐陽彬詞一首，據《尊前集》朱本錄入，校以吳本、顧本、毛本、明鈔本。〉
【生查子】
竟日畫堂歡，入夜重開宴。剪燭蠟煙香，促席花光顫。
待得月華來，滿院如鋪練。門外簇華騮，直待更深散。
* 〈朱本《尊前集》〉
# 孫光憲
* 〈孫光憲（？～九六八），字孟文，號葆光子，陵州貴平（今四川仁壽）人。家世業農，廣交蜀中文士。曾為陵州判官。後唐天成元年（九二六），避地江陵，梁震薦於荊南高季興，為掌書記。歷仕從誨、保融、繼沖三世。累官荊南節度副使、檢校秘書監兼御史大夫。宋乾德元年（九六三）二月，宋軍假道荊南，光憲勸高繼沖盡獻荊南三州之地。入宋後，授黃州刺史。在郡有治聲。乾德六年（九六八），宰相薦光憲為學士，未召，會卒。事跡見《新五代史》卷六九《南平世家》、《宋史》卷四八三、《十國春秋》卷一二本傳。
* 孫光憲詞，《花間集》存六十一首，《尊前集》存二十三首，共八十四首。今以晁本《花間集》為底本錄六十一首，以朱本《尊前集》為底本錄二十三首，參校鄂本、吳本、陸本、茅本、玄本、湯本、雪本、毛本《花間集》，顧本、吳本、毛本《尊前集》，並王輯本《孫中丞詞》、劉輯本《荊臺傭稿》、吳虞《蜀十五家詞》，李一氓《花間集校》及互見各詞之別集、明以前所刊之總集等。〉
【浣溪沙】
蓼岸風多橘柚香。江邊一望楚天長。片帆煙際閃孤光。
目送征鴻飛杳杳，思隨流水去茫茫。蘭紅波碧憶瀟湘。
桃杏風香簾幕閑。謝家門戶約花關。畫梁幽語燕初還。
繡閣數行題了壁，曉屏一枕酒醒山。卻疑身是夢魂間。
花漸雕疏不耐風。畫簾垂地晚堂空。墮階縈蘚舞愁紅。
膩粉半粘金靨子，殘香猶暖繡薰籠。蕙心無處與人同。
攬鏡無言淚欲流。凝情半日懶梳頭。一庭疏雨濕春愁。
楊柳只知傷怨別，杏花應信損嬌羞。淚沾魂斷軫離憂。
半踏長裾宛約行。晚簾疏處見分明。此時堪恨昧平生。
早是銷魂殘燭影，更愁聞著品弦聲。杳無消息若為情。
蘭沐初休曲檻前。暖風遲日洗頭天。濕雲新斂未梳蟬。
翠袂半將遮粉臆，寶釵長欲墜香肩。此時模樣不禁憐。
風遞殘香出繡簾。團窠金鳳舞襜襜。落花微雨恨相兼。
何處去來狂太甚，空推宿酒睡無厭。爭教人不別猜嫌。
輕打銀箏墜燕泥。斷絲高罥畫樓西。花冠閑上午墻啼。
粉籜半開新竹逕，紅苞盡落舊桃蹊。不堪終日閉深閨。
烏帽斜欹倒佩魚。靜街偷步訪仙居。隔墻應認打門初。
將見客時微掩斂，得人憐處且生疏。低頭羞問壁邊書。
【河傳】
太平天子。等閑遊戲。疏河千里。柳如絲，偎倚淥波春水，長淮風不起。
如花殿腳三千女。爭雲雨。何處留人住。錦帆風。煙際紅。燒空。魂迷大業中。
柳拖金縷。著煙籠霧。濛濛落絮。鳳皇舟上楚女。妙舞。雷喧波上鼓。
龍爭虎戰分中上。人無主。桃葉江南渡。襞花箋。艷思牽。成篇。宮娥相與傳。
花落。煙薄。謝家池閣。寂寞春深。翠娥輕斂意沈吟。沾襟。無人知此心。
玉爐香斷霜灰冷。簾鋪影。梁燕歸紅杏。晚來天。空悄然。孤眠。枕檀雲髻偏。
風颭。波斂。團荷閃閃。珠傾露點。木蘭舟上，何處吳娃越艷。藕花紅照臉。
大堤狂殺襄陽客。煙波隔。渺渺湖光白。身已歸。心不歸。斜暉。遠汀鸂鶒飛。
【菩薩蠻】
月華如水籠香砌。金鐶碎撼門初閉。寒影墮高檐。鉤垂一面簾。
碧煙輕裊裊。紅顫燈花笑。即此是高唐。掩屏秋夢長。
花冠頻鼓墻頭翼。東方淡白連窗色。門外早鶯聲。背樓殘月明。
薄寒籠醉態。依舊鉛華在。握手送人歸。半拖金縷衣。
小庭花落無人掃。疏香滿地東風老。春晚信沈沈。天涯何處尋。
曉堂屏六扇。眉共湘山遠。爭柰別離心。近來尤不禁。
青巖碧洞經朝雨。隔花相喚南溪去。一隻木蘭船。波平遠浸天。
扣舷驚翡翠。嫩玉檯香臂。紅日欲沈西。煙中遙解觿。
木綿花映叢祠小。越禽聲裏春光曉。銅鼓與蠻歌。南人祈賽多。
客帆風正急。茜袖偎檣立。極浦幾回頭。煙波無限愁。
【河瀆神】
汾水碧依依。黃雲落葉初飛。翠華一去不言歸。廟門空掩斜暉。
四壁陰森排古畫。依舊瓊輪羽駕。小殿沈沈清夜。銀燈飄落香灺。
江上草芊芊。春晚湘妃廟前。一方卵色楚南天。數行征雁聯翩。
獨倚朱欄情不極。魂斷終朝相憶。兩槳不知消息。遠汀時起鸂鶒。
【虞美人】
紅窗寂寂無人語。暗淡梨花雨。繡羅紋地粉新描。博山香炷旋抽條。暗魂銷。
天涯一去無消息。終日長相憶。教人相憶幾時休。不堪棖觸別離愁。淚還流。
好風微揭簾旌起。金翼鸞相倚。翠檐愁聽乳禽聲。此時春態暗關情。獨難平。
畫堂流水空相翳。一穗香遙曳。交人無處寄相思。落花芳草過前期。沒人知。
【後庭花】
景陽鍾動宮鶯囀。露涼金殿。輕飈吹起瓊花旋。玉葉如剪。
晚來高閣上，珠簾卷。見墜香千片。修蛾慢臉陪雕輦。後庭新宴。
石城依舊空江國。故宮春色。七尺青絲芳草碧。絕世難得。
玉英雕落盡。更何人識。野棠如織。只是教人添怨憶。悵望無極。
【生查子】
寂寞掩朱門，正是天將暮。暗淡小庭中，滴滴梧桐雨。
繡工夫，牽心緒。配盡鴛鴦縷。待得沒人時，偎倚論私語。
暖日策花驄，嚲鞚垂楊陌。芳草惹煙青，落絮隨風白。
誰家繡轂動香塵，隱映神仙客。狂殺玉鞭郎，咫尺音容隔。
金井墮高梧，玉殿籠斜月。永巷寂無人，斂態愁堪絕。
玉爐寒，香燼滅。還似君恩歇。翠輦不歸來，幽恨將誰說。
【臨江仙】
霜拍井梧乾葉墮，翠幃雕檻初寒。薄鉛殘黛稱花冠。含情無語，延佇倚欄幹。
杳杳征輪何處去，離愁別恨千般。不堪心緒正多端。鏡奩長掩，無意對孤鸞。
暮雨淒淒深院閉，燈前凝坐初更。玉釵低壓鬢雲橫。半垂羅幕，相映燭光明。
終是有心投漢佩，低頭但理秦箏。燕雙鸞偶不勝情。只愁明發，將逐楚雲行。
【酒泉子】
空磧無邊，萬里陽關道路。馬蕭蕭，人去去。隴雲愁。
香貂舊制戎衣窄。胡霜千里白。綺羅心，魂夢隔。上高樓。
曲檻小樓，正是鶯花二月。思無憀，愁欲絕。郁離襟。
展屏空對瀟湘水。眼前千萬里。淚淹紅，眉斂翠。恨沈沈。
斂態窗前，裊裊雀釵拋頸。燕成雙，鸞對影。耦新知。
玉纖淡拂眉山小。鏡中嗔共照。翠連娟，紅縹緲。早妝時。
【清平樂】
愁腸欲斷。正是青春半。連理分枝鸞失伴。又是一場離散。
掩鏡無語眉低。思隨芳草萋萋。憑仗東風吹夢。與郎終日東西。
等閑無語。春恨如何去。終是疏狂留不住。花暗柳濃何處。
盡日目斷魂飛。晚窗斜界殘暉。長恨朱門薄暮，繡鞍驄馬空歸。
【更漏子】
聽寒更，聞遠雁。半夜蕭娘深院。扃繡戶，下珠簾。滿庭噴玉蟾。
人語靜。香閨冷。紅幕半垂清影。雲雨態，蕙蘭心。此情江海深。
今夜期，來日別。相對祇堪愁絕。偎粉面，撚搖簪。無言淚滿襟。
銀箭落。霜華薄。墻外曉雞咿喔。聽付囑，惡情悰。斷腸西復東。
【女冠子】
蕙風芝露。壇際殘香輕度。蕊珠宮。苔點分圓碧，桃花踐破紅。
品流巫峽外，名籍紫微中。真侶墉城會，夢魂通。
淡花瘦玉。依約神仙妝束。佩瓊文。瑞露通宵貯，幽香盡日焚。
碧煙籠絳節，黃藕冠濃雲。勿以吹簫伴，不同群。
【風流子】
茅舍槿籬溪曲。雞犬自南自北。菇葉長，水葓開，門外春波漲淥。聽織。聲促。軋軋鳴梭穿屋。
樓倚長衢欲暮。瞥見神仙伴侶。微傅粉，攏梳頭，隱映畫簾開處。無語。無緒。慢曳羅裙歸去。
金絡玉銜嘶馬。系向綠楊陰下。朱戶掩，繡簾垂，曲院水流花榭。歡罷。歸也。猶在九衢深夜。
【定西番】
雞祿山前遊騎，邊草白，朔天明。馬蹄輕。
鵲面弓離短韔，彎來月欲成。一隻鳴髇雲外，曉鴻驚。
帝子枕前秋夜，霜幄冷，月華明。正三更。
何處戍樓寒笛，夢殘聞一聲。遙想漠關萬里，淚縱橫。
【何滿子】
冠劍不隨君去，江河還共恩深。歌袖半遮眉黛慘，淚珠旋滴衣襟。惆悵雲愁雨怨，斷魂何處相尋。
【玉胡蝶】
春欲盡，景仍長。滿園花正黃。粉翅兩悠揚。翩翩過短墻。
鮮飈暖，牽遊伴。飛去立殘芳。無語對蕭娘。舞衫沈麝香。
【八拍蠻】
孔雀尾拖金線長。怕人飛起入丁香。越女沙頭爭拾翠，相呼歸去背斜陽。
【竹枝】
門前春水〈竹枝〉白蘋花〈女兒〉。岸上無人〈竹枝〉小艇斜〈女兒〉。商女經過〈竹枝〉江欲暮〈女兒〉，散拋殘食〈竹枝〉飼神鴉〈女兒〉。
* 〈竹枝〉
* 〈女兒〉
* 〈竹枝〉
* 〈女兒〉
* 〈竹枝〉
* 〈女兒〉
* 〈竹枝〉
* 〈女兒〉
亂繩千結〈竹枝〉絆人深〈女兒〉。越羅萬丈〈竹枝〉表長尋〈女兒〉。楊柳在身〈竹枝〉垂意緒〈女兒〉，藕花落盡〈竹枝〉見蓮心〈女兒〉。
* 〈竹枝〉
* 〈女兒〉
* 〈竹枝〉
* 〈女兒〉
* 〈竹枝〉
* 〈女兒〉
* 〈竹枝〉
* 〈女兒〉
【思帝鄉】
如何。遣情情更多。永日水堂簾下，斂羞蛾。六幅羅裙窣地，微行曳碧波。看盡滿池疏雨，打團荷。
【上行杯】
草草離亭鞍馬，從遠道、此地分衿。燕宋秦吳千萬里。
無辭一醉。野棠開，江草濕。佇立。沾泣。征騎駸駸。
離棹逡巡欲動，臨極浦、故人相送。去住心情知不共。
金船滿捧。綺羅愁，絲管咽。迥別。帆影滅。江浪如雪。
【謁金門】
留不得。留得也應無益。白紵春衫如雪色。揚州初去日。
輕別離，甘拋擲。江上滿帆風疾。卻羨彩鴛三十六，孤鸞還一隻。
【思越人】
古臺平，芳草遠，館娃宮外春深。翠黛空留千載恨，教人何處相尋。
綺羅無復當時事。露花點滴香淚。惆悵遙天橫淥水。鴛鴦對對飛起。
渚蓮枯，宮樹老，長洲廢苑蕭條。想像玉人空處所，月明獨上溪橋。
經春初敗秋風起。紅蘭綠蕙愁死。一片風流傷心地。魂銷目斷西子。
【楊柳枝】
閶門風暖落花乾。飛遍江城雪不寒。獨有晚來臨水驛，閑人多憑赤欄幹。
有池有榭即濛濛。浸潤翻成長養功。恰似有人長點檢，著行排立向春風。
根柢雖然傍濁河。無妨終日近笙歌。驂驂金帶誰堪比，還共黃鶯不校多。
萬株枯槁怨亡隋。似吊吳臺各自垂。好是淮陰明月裏，酒樓橫笛不勝吹。
【望梅花】
數枝開與短墻平。見雪萼、紅跗相映。引起誰人邊塞情。
簾外欲三更。吹斷離愁月正明。空聽隔江聲。
【漁歌子】
草芊芊，波漾漾。湖邊草色連波漲。沿蓼岸，泊楓汀，天際玉輪初上。
扣舷歌，聯極望。槳聲伊軋知何向。黃鵠叫，白鷗眠。誰似儂家疏曠。
泛流螢，明又滅。夜涼水冷東灣闊。風浩浩，笛寥寥，萬傾金波澄澈。
杜若洲，香郁烈。一聲宿雁霜時節。經霅水，過松江，盡屬儂家日月。
* 〈以上六十一首晁本《花間集》〉
【浣溪沙】
風撼芳菲滿院香。四簾慵卷日初長。鬢雲垂枕響微鐘。
春夢未成愁寂寂，佳期難會信茫茫。萬般心，千點淚，泣蘭堂。
碧玉衣裳白玉人。翠眉紅臉小腰身。瑞雲飛雨逐行雲。
除卻弄珠兼解佩，便隨西子與東鄰。是誰容易比真真。
何事相逢不展眉。苦將情分惡猜疑。眼前行止想應知。
半恨半嗔回面處，和嬌和淚泥人時。萬般饒得為憐伊。
落絮飛花滿帝城。看看春盡又傷情。歲華頻度想堪驚。
風月豈唯今日恨，煙霄終待此身榮。未甘虛老負平生。
靜想離愁暗淚零。欲棲雲雨計難成。少年多是薄情人。
萬種保持圖永遠，一般模樣負神明。到頭何處問平生。
試問於誰分最多。便隨人意轉橫波。縷金衣上小雙鵝。
醉後愛稱嬌姐姐，夜來留得好哥哥。不知情事久長麼。
葉墜空階折早秋。細煙輕霧鎖妝樓。寸心雙淚慘嬌羞。
風月但牽魂夢苦，歲華偏感別離愁。恨和相憶兩難酬。
月淡風和畫閣深。露桃煙柳影相侵。斂眉凝緒夜沈沈。
長有夢魂迷別浦，且無春病入愁心。少年何處戀虛襟。
自入春來月夜稀。今宵蟾彩倍凝暉。強開襟抱出簾帷。
嚙指暗思花下約，憑闌羞睹淚痕衣。薄情狂蕩幾時歸。
十五年來錦岸遊。未曾何處不風流。好花長與萬金酬。
滿眼利名渾信運，一生狂蕩恐難休。且陪煙月醉紅樓。
【定風波】
簾拂疏香斷碧絲。淚衫還滴繡黃鸝。上國獻書人不在。凝黛。晚庭又是落花時。
春日自長心自促。翻覆。年來年去負前期。應是秦雲兼楚雨。留住。向花枝、誇說月中枝。
【南歌子】
艷冶青樓女，風流字楚真。驪珠美玉未為珍。窈窕一枝芳柳、入腰身。
舞袖頻回雪，歌聲幾動塵。慢凝秋水顧情人。祗緣傾國、著處覺生春。
映月論心處，偎花見面時。倚郎和袖撫香肌。遙指畫堂深院、許相期。
解佩君非晚，虛襟我未遲。願如連理合歡枝。不似五陵、狂蕩薄情兒。
【應天長】
翠凝仙艷非凡有。窈窕年華方十九。鬢如雲，腰似柳。妙對綺筵歌醁酒。
醉瑤臺，攜玉手。共宴此宵相偶。魂斷晚窗分首。淚沾金縷袖。
【生查子】
春病與春愁，何事年年有。半為枕前人，半為花間酒。
醉金尊，攜玉手。共作鴛鴦偶。倒載臥雲屏，雪面腰如柳。
為惜美人嬌，長有如花笑。半醉倚紅妝，轉語傳青鳥。
眷方深，憐恰好。唯恐相逢少。似這一般情，肯信春光老。
清曉牡丹芳，紅艷凝金蕊。乍占錦江春，永認笙歌地。
感人心，為物瑞。爛漫煙光裏。載上玉釵時，迥與凡花異。
密雨阻佳期，盡日凝然坐。簾外正淋漓，不覺愁如鎖。
夢難裁，心欲破。淚逐檐聲墮。想得玉人情，也合思量我。
【遐方怨】
紅綬帶，錦香囊。為表花前意，殷勤贈玉郎。此時更自役心腸。轉添秋夜夢魂狂。
思艷質，想嬌妝。願早傳金盞，同歡臥醉鄉。任人情妒惡猜防。到頭須使似鴛鴦。
【更漏子】
燭熒煌，香旖旎。閑放一堆鴛被。慵就寢，獨無憀。相思魂欲消。
不會得。這心力。判了依前還憶。空自怨，奈伊何。別來情更多。
掌中珠，心上氣。愛惜豈將容易。花下月，枕前人。此生誰更親。
交頸語，合歡身。便同比目金鱗。連繡枕，臥紅茵。霜天暖似春。
對秋深，離恨苦。數夜滿庭風雨。凝想坐，斂愁眉。孤心似有違。
紅窗靜，畫簾垂。魂銷地角天涯。和淚聽，斷腸窺。漏移燈暗時。
求君心，風韻別。渾似一團煙月。歌皓齒，舞紅籌。花時醉上樓。
能婉媚，解嬌羞。王孫忍不攀留。唯我恨，未綢繆。相思魂夢愁。
* 〈以上二十三首朱本《尊前集》〉
# 韓熙載
* 〈韓熙載（九〇二～九七〇），字叔言，濰州北海（今山東濰坊）人。後唐同光四年（九二六）進士。同年，其父為明宗所殺，南奔歸吳，補和、常、滁三州從事。南唐烈祖時，召為秘書郎，元宗即位，拜虞部員外郎。後拜中書舍人，遷兵部尚書。累官至中書侍郎。宋開寶三年（九七）卒，年六十九。謚文靖。有集不傳。事跡據徐鉉《徐騎省集》卷一六《韓公墓誌銘》、馬令《南唐書》卷一三、陸遊《南唐書》卷一二、《宋史》卷四七八、《十國春秋》卷二八本傳。〉
【失調名】
桃李不須誇爛漫。已輸了春風一半。
* 〈寶顏本《江鄰幾雜志》〉
# 馮延巳
* 〈馮延巳（九〇三～九六〇）。一名延嗣，字正中，廣陵（今江蘇揚州）人。以文雅稱，白衣見南唐烈祖，起家授秘書郎。累遷駕部郎中、元帥府掌書記。元宗保大元年（九四三），拜諫議大夫、翰林學士，遷戶部侍郎。次年進翰林學士承旨。四年（九四六），自中書侍郎拜平章事。明年，罷為太子少傅。九年（九五一），為冠軍大將軍，召為太弟太保，領潞州節度使。十年，拜左僕射，同平章事。十五年（九五七）。罷為太子少傅。建隆元年（九六〇）卒，年五十八。謚忠肅。事跡見馬令《南唐書》卷二一、陸遊《南唐書》卷八、《十國春秋》卷二六本傳，另參夏承燾《唐宋詞人年譜·馮正中年譜》。
* 延巳詞集宋初即已散佚。迨嘉祐戊戌（一〇五八）陳世修始為搜集成書。宋張侃《張氏拙軒集》卷五云：「《香奩集》，唐韓偓用此名所編詩；南唐馮延巳亦用此名所制詞，又名《陽春》」。是馮延巳詞原名《香奩集》，又名《陽春集》。陳世修所編名《陽春集》，殆即仍其舊稱。宋尤袤《遂初堂書目》著錄有馮延巳《陽春集》。宋人引用或所著錄，多稱《陽春錄》。《宋史·藝文志》即稱馮延巳《陽春錄》一卷。陳振孫《直齋書錄解題》卷二一亦作《陽春錄》一卷，並云：「世言『風乍起』為延巳所作，或云成幼文也。今此集（案指崔公度跋本）無有，當是幼文作。長沙本以置此集中，殆非也。」直齋所見《陽春錄》，長沙本外，似另有一本無「風乍起」闋。今各本《陽春集》皆載有此詞，或源出長沙本。羅泌跋歐陽修《近體樂府》，既引崔公度跋《陽春錄》之語，其校語所據之《陽春錄》，當與崔公度所跋者為同一本。此外未聞流傳。今所見《陽春集》，最早者為明吳訥《唐宋名賢百家詞》本（藏天津圖書館。簡稱「吳本」），一九三〇年商務印書館曾據天津圖書館所藏舊鈔本排印（排印本多擅改原文，有失原貌，未可據。），原鈔及排印本近年皆有影印本問世，北京圖書館尚藏有傳鈔本。又有明末毛晉汲古閣藏未刻詞舊鈔本，即光緒己丑王鵬運《四印齋所刻詞》本《陽春集》（簡稱「四印齋本」）之所從出者；一九三三年南京書店印行陳秋帆《陽春集校箋》（簡稱「校箋本」），於馮原詞亦悉依之以為藍本。又有清康熙己巳侯文燦刻《十名家詞》本（簡稱「侯本」），侯氏謂稿出顧梁汾之見餉。顧氏稿本從何來，則未可知。又有光緒丁亥江陰金武祥重刻侯氏十名家詞之《粟香室叢書》本（簡稱「金本」）。又有清康熙乙未常熟蕭江聲手鈔本（藏北京圖書館。簡稱「蕭本」），蕭氏手記雲系假洞庭東山葉氏樸學齋藏本鈔錄。葉氏藏本乃明嘉靖甲辰冬十一月，少嶽山人復初從罄室借錄者。罄室手鈔本，乃嘉靖甲辰秋假文氏鈔本逼錄者。又有光緒壬辰無錫劉繼增校勘本，其所得舊鈔本之來源則未詳。劉氏所刻，僅有朱印數本，未及墨刷，而其版遽毀，極少流傳。一九一八年無錫圖書館始據所藏朱印本鉛排。又有中國大學鉛印講義本孫人和《陽春集校證》（藏湖北省圖書館。簡稱「校證本」），此本以星鳳閣鈔本（藏臺灣中央圖書館）及一舊鈔本參校，惟不知所采底本及參校諸本來源。諸舊本中吳本文字較勝，而鈔手拙劣，蕭本亦多訛誤。金氏重刻侯本，意在改補侯本訛字脫文，而校勘粗疏，訛脫仍舊。惟四印齋本勘校獨精，搜集較全，收詞一百十九首，王氏又輯得補遺七首，並於補遺末記有《後庭花破子》一首及一殘句，皆見《古今詞話》，王氏以為可疑者。今以四印齋本《陽春集》為底本，而以吳本、侯本、蕭本、金本、星鳳閣本（據校證本┢錄）《陽春集》、陳秋帆校箋本、孫人和校證本及互見各詞之別集、明以前所刊之總集等參校，逐首甄擇，得詞一百十一首，另從《尊前集》輯出一首，凡一百十二首。〉
【鵲踏枝】
梅落繁枝千萬片。猶自多情，學雪隨風轉。昨夜笙歌容易散。酒醒添得愁無限。
樓上春寒山四面。過盡征鴻，暮景煙深淺。一晌憑闌人不見。紅綃掩淚思量遍。
誰道閑情拋擲久。每到春來，惆悵還依舊。日日花前常病酒。敢辭鏡裏朱顏瘦。
河畔青蕪堤上柳。為問新愁，何事年年有。獨上小樓風滿袖。平林新月人歸後。
秋入蠻蕉風半裂。狼籍池塘，雨打疏荷折。繞砌蛩聲芳草歇。愁腸學盡丁香結。
回首西南看晚月。孤雁來時，塞管聲嗚咽。歷歷前歡無處說。關山何日休離別。
花外寒雞天欲曙。香印成灰，起坐渾無緒。檐際高桐凝宿霧。卷簾雙鵲驚飛去。
屏上羅衣閑繡縷。一晌關情。憶遍江南路。夜夜夢魂休謾語。已知前事無尋處。
叵耐為人情太薄。幾度思量，真擬渾拋卻。新結同心香未落。怎生負得當初約。
休向尊前情索寞。手舉金罍，憑仗深深酌。莫作等閑相門作。與君保取長歡樂。
蕭索清秋珠淚墜。枕簟微涼，展轉渾無寐。殘酒欲醒中夜起。月明如練天如水。
階下寒聲啼絡緯。庭樹金風，悄悄重門閉。可惜舊歡攜手地。思量一夕成憔悴。
煩惱韶光能幾許。腸斷魂銷，看卻春還去。只喜墻頭靈鵲語。不知青鳥全相誤。
心若垂楊千萬縷。水闊花飛，夢斷巫山路。開眼新愁無問處。珠簾錦帳相思否。
霜落小園瑤草短。瘦葉和風，惆悵芳時換。舊恨年年秋不管。朦朧如夢空腸斷。
獨立荒池斜日岸。墻外遙山，隱隱連天漢。忽憶當年歌舞伴。晚來雙臉啼痕滿。
芳草滿園花滿目。簾外微微，細雨籠庭竹。楊柳千條珠||。碧池波皺鴛鴦浴。
窈窕人家顏似玉。弦管泠泠，齊奏雲和曲。公子歡筵猶未足。斜陽不用相催促。
幾度鳳樓同飲宴。此夕相逢，卻勝當時見。低語前歡頻轉面。雙眉斂恨春山遠。
蠟燭淚流羌笛怨。偷整羅衣，欲唱情猶懶。醉裏不辭金盞滿。陽關一曲腸千斷。
幾日行云何處去。忘卻歸來。不道春將暮。百草千花寒食路。香車系在誰家樹。
淚眼倚樓頻獨語。雙燕飛來，陌上相逢否。撩亂春愁如柳絮。悠悠夢裏無尋處。
庭院深深深幾許。楊柳堆煙，簾幕無重數。玉勒雕鞍遊冶處。樓高不見章臺路。
雨橫風狂三月暮。門掩黃昏，無計留春住。淚眼問花花不語。亂紅飛入秋千去。
粉映墻頭寒欲盡。宮漏長時，酒醒人猶困。一點春心無限恨。羅衣印滿啼妝粉。
柳岸花飛寒食近。陌上行人，杳不傳芳信。樓上重檐山隱隱。東風盡日吹蟬鬢。
六曲闌干偎碧樹。楊柳風輕，展盡黃金縷。誰把鈿箏移玉柱。穿簾海燕驚飛去。
滿眼遊絲兼落絮。紅杏開時，一霎清明雨。濃睡覺來慵不語。驚殘好夢無尋處。
【采桑子】
中庭雨過春將盡，片片花飛。獨折殘枝。無語憑闌只自知。
玉堂香暖珠簾卷，雙燕來歸。後約難期。肯信韶華得幾時。
馬嘶人語春風岸，芳草綿綿。楊柳橋邊。落日高樓酒旆懸。
舊愁新恨知多少，目斷遙天。獨立花前。更聽笙歌滿畫船。
西風半夜簾櫳冷，遠夢初歸。夢過金扉。花謝窗前夜合枝。
昭陽殿裏新翻曲，未有人知。偷取笙吹。驚覺寒蛩到曉啼。
酒闌睡覺天香暖，繡戶慵開。香印由灰。獨背寒屏理舊眉。
朦朧卻向燈前臥，窗月徘徊。曉夢初回。一夜東風綻早梅。
小堂深靜無人到，滿院春風。惆悵墻東。一樹櫻桃帶雨紅。
愁心似醉兼如病，欲語還慵。日暮疏鐘。雙燕歸棲畫閣中。
畫堂燈暖簾櫳卷，禁漏丁丁。雨罷寒生。一夜西窗夢不成。
玉娥重起添香印，回倚孤屏。不語含情。水調何人吹笛聲。
笙歌放散人歸去，獨宿江樓。月上雲收。一半珠簾掛玉鉤。
起來點檢經遊地，處處新愁。憑仗東流。將取離心過橘洲。
昭陽記得神仙侶，獨自承恩。水殿燈昏。羅幕輕寒夜正春。
如今別館添蕭索，滿面啼痕。舊約猶存。忍把金環別與人。
微風簾幕清明近，花落春殘。尊酒留歡。添盡羅衣怯夜寒。
愁顏恰似燒殘燭，珠淚闌干。也欲高拌。爭奈相逢情萬般。
畫堂昨夜愁無睡，風雨淒淒。林鵲爭棲。落盡燈花雞未啼。
年光往事如流水，休說情迷。玉箸雙垂。只是金籠鸚鵡知。
寒蟬欲報三秋候，寂靜幽齋。葉落閑階。月透簾櫳遠夢回。
昭陽舊恨依前在，休說當時。玉笛才吹。滿袖猩猩血又垂。
洞房深夜笙歌散，簾幕重重。斜月朦朧。雨過殘花落地紅。
昔年無限傷心事，依舊東風。獨倚梧桐。閑想閑思到曉鐘。
花前失卻遊春侶，獨自尋芳。滿目悲涼。縱有笙歌亦斷腸。
林間戲蝶簾間燕，各自雙雙。忍更思量。綠樹青苔半夕陽。
【酒泉子】
庭下花飛。月照妝樓春事晚。珠簾風，蘭燭燼，怨空閨。
苕苕何處寄相思。玉箸零零腸斷。屏幃深，更漏永，夢魂迷。
雲散更深。堂上孤燈階下月。早梅香。殘雪白。夜沈沈。
闌邊偷唱擊瑤簪。前事總堪惆悵，寒風生，羅衣薄，萬般心。
庭樹霜雕。一夜愁人窗下睡，繡幃風，蘭燭焰，夢遙遙。
金籠鸚鵡怨長宵。籠畔玉箏弦斷，隴頭雲，桃源路，兩魂銷。
芳草長川。柳映危橋橋下路。歸鴻飛，行人去。碧山邊。
風微煙淡雨蕭然。隔岸馬嘶何處。九回腸，雙臉淚，夕陽天。
春色融融。飛燕乍來鶯未語。小桃寒，垂楊晚。玉樓空。
天長煙遠恨重重。消息燕鴻歸去。枕前燈，窗外月，閉朱櫳。
深院空幃。廊下風簾驚宿燕，香印灰，蘭燭小，覺來時。
月明人自搗寒衣。剛愛無端惆悵，階前行，闌畔立，欲雞啼。
【臨江仙】
秣陵江上多離別，雨晴芳草煙深。路遙人去馬嘶沈。青簾斜掛。新柳萬枝金。
隔江何處吹橫笛，沙頭驚起雙禽。徘徊一晌幾般心。天長煙遠，凝恨獨沾襟。
冷紅飄起桃花片，青春意緒闌珊。畫樓簾幕卷輕寒。酒余人散後，獨自憑闌干。
夕陽千里連芳草，萋萋愁煞王孫。徘徊飛盡碧天雲。鳳笙何處，明月照黃昏。
南園池館花如雪，小塘春水漣漪。夕陽樓上繡簾垂。酒醒無寐，獨自倚闌時。
綠楊風靜凝閑恨，千言萬語黃鸝。舊歡前事杳難追。高唐暮雨，空只覺相思。
【清平樂】
深冬寒月。庭戶凝霜雪。風雁過時魂斷絕。塞管數聲嗚咽。
披衣獨立披香。流蘇亂結愁腸。往事總堪惆悵，前歡休更思量。
雨晴煙晚。綠水新池滿。雙燕飛來垂柳院。小閣畫簾高卷。
黃昏獨倚朱闌。西南新月眉彎。砌下落花風起，羅衣特地春寒。
西園春早。夾徑抽新草。冰散漪瀾生碧沼。寒在梅花先老。
與君同飲金杯。飲余相取徘徊。次第小桃將發，軒車莫厭煩來。
【醉花間】
獨立階前星又月。簾攏偏皎潔。霜樹盡空枝，腸斷丁香結。
夜深寒不徹。凝恨何曾歇。憑闌干欲折。兩條玉箸為君垂，此宵情，誰共說。
月落霜繁深院閉。洞房人正睡。桐樹倚雕檐，金井臨瑤砌。
曉風寒不啻。獨立成憔悴。閑愁渾未已。人心情緒自無端，莫思量，休退悔。
晴雪小園春未到。池邊梅自早。高樹鵲銜巢，斜月明寒草。
山川風景好。自古金陵道。少年看卻老。相逢莫厭醉金杯，別離多，歡會少。
林雀歸棲撩亂語。階前還日暮。屏掩畫堂深，簾卷蕭蕭雨。
玉人何處去。鵲喜渾無據。雙眉愁幾許。漏聲看卻夜將闌，點寒燈，扃繡戶。
【應天長】
石城山下桃花綻。宿雨初收雲未散。南去棹，北歸雁。水闊天遙腸欲斷。
倚樓情緒懶。惆悵春心無限。忍淚蒹葭風晚。欲歸愁滿面。
朱顏日日驚憔悴。多少離愁誰得會。人事改，空追悔。枕上夜長只如歲。
紅綃三尺淚。雙結解時心醉。魂夢萬重雲水。覺來還不睡。
石城花落江樓雨。雲隔長洲蘭芷暮。芳草岸，和煙霧。誰在綠楊深處住。
舊遊時事故。歲晚離人何處。杳杳蘭舟西去。魂歸巫峽路。
當時心事偷相許。宴罷蘭堂腸斷處。挑銀燈，扃珠戶。繡被微寒值秋雨。
枕前和淚語。驚覺玉籠鸚鵡。一夜萬般情緒。朦朧天欲曙。
蘭舟一宿還歸去。底死謾生留不住。枕前語。記得否。說盡從來兩心素。
同心牢結取。切莫等閑相許。後會不知何處。雙棲人莫妒。
【謁金門】
聖明世。獨折一枝丹桂。學著荷衣還可喜。春狂不啻□。
年少都來有幾。自古閑愁無際。滿盞勸君休惜醉。願君千萬歲。
楊柳陌。寶馬嘶空無跡。新著荷衣人未識。年年江海客。
夢覺巫山春色。醉眼花飛狼籍。起舞不辭無氣力。愛君吹玉笛。
風乍起。吹縐一池春水。閑引鴛鴦香徑裏。手挼紅杏蕊。
門鴨闌干獨倚。碧玉搔頭斜墜。終日望君君不至。舉頭聞鵲喜。
【虞美人】
畫堂新霽情蕭索。深夜垂珠箔。洞房人睡月嬋娟。梧桐雙影上朱軒。立階前。
高樓何處連宵宴。塞管吹幽怨。一聲已斷別離心。舊歡拋棄杳難尋。恨沈沈。
碧波簾幕垂朱戶。簾下鶯鶯語。薄羅衣舊泣青春。野花芳草逐年新。事難論。
鳳笙何處高樓月。幽怨憑誰說。須臾殘照上梧桐。一時彈淚與東風。恨重重。
玉鉤鸞柱調鸚鵡。宛轉留春語。雲屏冷落畫堂空。薄晚春寒無奈落花風。
搴簾燕子低飛去。拂鏡塵鸞舞。不知今夜月眉彎。誰佩同心雙結倚闌干。
春山淡淡橫秋水。掩映遙相對。只知長作碧窗期。誰信東風吹散彩雲飛。
銀屏夢與飛鸞遠。只有珠簾卷。楊花零落月溶溶。塵掩玉箏弦柱畫堂空。
【喜遷鶯】
霧朦朦。風淅淅，楊柳帶疏煙。飄飄輕絮滿南園。墻下草芊綿。
燕初飛，鶯已老。拂面春風長好。相逢攜酒且高歌。人生得幾何。
【舞春風】
嚴妝才罷怨春風。粉墻畫壁宋家東。蕙蘭有恨枝猶綠，桃李無言花自紅。
燕燕巢時簾幕卷，鶯鶯啼處鳳樓空。少年薄幸知何處，每夜歸來春夢中。
【歸國遙】
何處笛。終夜夢魂情脈脈。竹風檐雨寒窗隔。
離人數歲無消息。今頭白。不眠特地重相憶。
春艷艷。江上晚山三四點。柳絲如剪花如染。
香閨寂寂門半掩。愁眉斂。淚珠滴破胭脂臉。
江水碧。江上何人吹玉笛。扁舟遠送瀟湘客。
蘆花千里霜月白。傷行色。來朝便是關山隔。
【南鄉子】
細雨濕流光。芳草年年與恨長。煙鎖鳳樓無限事，茫茫。鸞鏡鴛衾兩斷腸。
魂夢任悠揚。睡起楊花滿繡床。薄幸不來門半掩，斜陽。負你殘春淚幾行。
細雨泣秋風。金鳳花殘滿地紅。閑蹙黛眉慵不語。情緒。寂寞相思知幾許。
玉枕擁孤衾。挹恨還同歲月深。簾卷曲房誰共醉。憔悴。惆悵秦樓彈粉淚。
【薄命女】
春日宴。綠酒一杯歌一遍。再拜陳三願。一願郎君千歲，二願妾身常健。三願如同梁上燕。歲歲長相見。
【喜遷鶯】
宿鶯啼，鄉夢斷。春樹曉朦朧。殘燈和燼閉朱櫳。人語隔屏風。
香已寒，燈已絕。忽憶去年離別。石城花雨倚江樓。波上木蘭舟。
【芳草渡】
梧桐落，蓼花秋。煙初冷，雨才收。蕭條風物正堪愁。人去後，多少恨，在心頭。
燕鴻遠。羌笛怨。渺渺澄江一片。山如黛，月如鉤。笙歌散。魂夢斷。倚高樓。
【更漏子】
金剪刀，青絲發。香墨蠻箋親劄。和粉淚，一時封。此情千萬重。
垂蓬鬢。塵青鏡。已分今生薄命。將遠恨，上高樓。寒江天外流。
秋水平，黃葉晚。落日渡頭雲散。卷朱箔，掛金鉤。暮潮人倚樓。
歡娛地。思前事。歌罷不勝沈醉。消息遠，夢魂狂。酒醒空斷腸。
風帶寒，秋正好。蘭蕙無端先老。雲杳杳，樹依依。離人殊未歸。
搴羅幕。憑朱閣。不獨堪悲寥落。月東出，雁南飛。誰家夜搗衣。
雁孤飛，人獨坐。看卻一秋空過。瑤草短，菊花殘。蕭條漸向寒。
簾幕裏。青苔地。誰信閑愁如醉。星移後，月圓時。風搖夜合枝。
夜初長，人近別。夢斷一窗殘月。鸚鵡睡，蟪蛄鳴。西風寒未成。
紅蠟燭。半棋局。床上畫屏山綠。搴繡幌，倚瑤琴。前歡淚滿襟。
【拋球樂】
酒罷歌余興未闌。小橋秋水共盤桓。波搖梅蕊當心白，風入羅衣貼體寒。且莫思歸去，須盡笙歌此夕歡。
逐勝歸來雨未晴。樓前風重草煙輕。谷鶯語軟花邊過，水調聲長醉裏聽。款舉金觥勸，誰是當年最有情。
梅落新春入後庭。眼前風物可無情。曲池波晚冰還合，芳草迎船綠未成。且上高樓望，相共憑闌看月生。
年少王孫有俊才。登高歡醉夜忘回。歌闌賞盡珊瑚樹，情厚重斟琥珀杯。但願千千歲，金菊年年秋解開。
霜積秋山萬樹紅。倚巖樓上掛朱櫳。白雲天遠重重恨，黃草煙深淅淅風。仿佛梁州曲，吹在誰家玉笛中。
莫厭登高白玉杯。茱萸微綻菊花開。池塘水冷鴛鴦起，簾幕煙寒翡翠來。重待燒紅燭，留取笙歌莫放回。
盡日登高興未殘。紅樓人散獨盤桓。一鉤冷霧懸珠箔，滿面西風憑玉闌。歸去須沈醉，小院新池月乍寒。
坐對高樓千萬山。雁飛秋色滿闌干。燒殘紅燭暮雲合，飄盡碧梧金井寒。咫尺人千里，猶憶笙歌昨夜歡。
【鶴沖天】
曉月墜，宿雲披。銀燭錦屏幃。建章鐘動玉繩低。宮漏出花遲。
春態淺。來雙燕。紅日初長一線。嚴妝欲罷囀黃鸝。飛上萬年枝。
【醉桃源】
南園春半踏青時。風和聞馬嘶。青梅如豆柳如眉。日長蝴蝶飛。
花露重，草煙低。人家簾幕垂。秋千慵困解羅衣。畫梁雙燕棲。
角聲吹斷隴梅枝。孤窗月影低。塞鴻無限欲驚飛。城烏休夜啼。
尋斷夢，掩香閨。行人去路迷。門前楊柳綠陰齊。何時聞馬嘶。
東風吹水日銜山。春來長是閑。林花狼籍酒闌珊。笙歌醉夢間。
春睡覺，晚妝殘。憑誰整翠鬟。留連光景惜朱顏。黃昏獨倚闌。
【菩薩蠻】
金波遠逐行雲去。疏星時作銀河渡。花影臥秋千。更長人不眠。
玉箏彈未徹。鳳髻鸞釵脫。憶夢翠娥低。微風涼繡衣。
畫堂昨夜西風過。繡簾時拂朱門鎖。驚夢不成雲。雙娥枕上顰。
金爐煙裊裊。燭暗紗窗曉。殘月尚彎環。玉箏和淚彈。
梅花吹入誰家笛。行雲半夜凝空碧。欹枕不成眠。關山人未還。
聲隨幽怨絕。雲斷澄霜月。月影下重檐。輕風花滿簾。
回廊遠砌生秋草。夢魂千里青門道。鸚鵡怨長更。碧籠金鎖橫。
羅幃中夜起。霜月清如水。玉露不成圓。寶箏悲斷弦。
嬌鬟堆枕釵橫鳳。溶溶春水楊花夢。紅燭淚闌干。翠屏煙浪寒。
錦壺催畫箭。玉佩天涯遠。和淚試嚴妝。落梅飛曉霜。
西風裊裊淩歌扇。秋期正與行人遠。花葉脫霜紅。流螢殘月中。
蘭閨人在否。千里重樓暮。翠被已消香。夢隨寒漏長。
沈沈朱戶橫金鎖。紗窗月影隨花過。燭淚欲闌干。落梅生晚寒。
寶釵橫翠鳳。千里香屏夢。雲雨已荒涼。江南春草長。
欹鬟墮髻搖雙槳。采蓮晚出清江上。顧影約流萍。楚歌嬌未成。
相逢顰翠黛。笑把珠璫解。家住柳陰中。畫橋東復東。
【浣溪沙】
春到青門柳色黃。一梢紅杏出低墻。鶯窗人起未梳妝。
繡帳已闌離別夢，玉爐空裊寂寥香。閨中紅日奈何長。
轉燭飄蓬一夢歸。欲尋陳跡悵人非。天教心願與身違。
待月池臺空逝水，蔭花樓閣謾斜暉。登臨不惜更沾衣。
【相見歡】
曉窗夢到昭華。阿瓊家。欹枕殘妝一朵，臥枝花。
情極處。卻無語。玉釵斜。翠閣銀屏回首，已天涯。
【三臺令】
春色。春色。依舊青門紫陌。日斜柳暗花蔫。醉臥誰家少年。年少。年少。行樂直須及早。
明月。明月。照得離人愁絕。更深影入空床。不道幃屏夜長。長夜。長夜。夢到庭花陰下。
南浦。南浦。翠鬢離人何處。當時攜手高樓。依舊樓前水流。流水。流水。中有傷心雙淚。
【點絳唇】
蔭綠圍紅，夢瓊家在桃源住。畫橋當路。臨水雙朱戶。
柳徑春深，行到關情處。顰不語。意憑風絮。吹向郎邊去。
【上行杯】
落梅著雨消殘粉。雲重煙輕寒食近。羅幕遮香。柳外秋千出畫墻。
春山顛倒釵橫鳳。飛絮入簾春睡重。夢裏佳期。只許庭花與月知。
【賀聖朝】
金絲帳暖牙床穩。懷香方寸。輕顰輕笑，汗珠微透，柳沾花潤。
雲鬟斜墜，春應未已，不勝嬌困。半欹犀枕，亂纏珠被，轉羞人問。
【憶仙姿】
塵拂玉臺鸞鏡。鳳髻不堪重整。綃帳泣流蘇，愁掩玉屏人靜。多病。多病。自是行雲無定。
【憶秦娥】
風淅淅。夜雨連雲黑。滴滴。窗外芭蕉燈下客。
除非魂夢到鄉國。免被關山隔。憶憶。一句枕前爭忘得。
【憶江南】
去歲迎春樓上月。正是西窗，夜涼時節。玉人貪睡墜釵雲。粉消妝薄見天真。
人非風月長依舊。破鏡塵箏，一夢經年瘦。今宵簾幕颺花陰。空余枕淚獨傷心。
今日相逢花未發。正是去年，別離時節。東風次第有花開。恁時須約卻重來。
重來不怕花堪折。只怕明年，花發人離別。別離若向百花時。東風彈淚有誰知。
【思越人】
酒醒情懷惡。金縷褪、玉肌如削。寒食過卻。海棠零落。
乍倚遍、闌干煙淡薄。翠幕簾櫳畫閣。春睡著。覺來失、秋千期約。
* 〈以上一百五首四印齋本《陽春集》〉
【長相思】
紅滿枝。綠滿枝。宿雨厭厭睡起遲。閑庭花影移。
憶歸期。數歸期。夢見雖多相見稀。相逢知幾時。
【莫思歸】
花滿名園酒滿觴。且開笑口對穠芳。秋千風暖鸞釵舞，綺陌春深翠袖香。莫惜黃金貴，日日須教貰酒嘗。
【金錯刀】
日融融，草芊芊。黃鶯求友啼林前。柳條裊裊拕金線，花蕊茸茸簇錦氈。
鳩逐婦，燕穿簾。狂蜂浪蝶相翩翩。春光堪賞還堪玩，惱煞東風誤少年。
雙玉鬥，百瓊壺。佳人歡飲笑喧呼。麒麟欲畫時難偶，鷗鷺何猜興不孤。
歌宛轉，醉模糊。高燒銀燭臥流蘇。只銷幾覺懵騰睡，身外功名任有無。
【玉樓春】
雪雲乍變春雲簇。漸覺年華堪縱目。北枝梅蕊犯寒開，南浦波紋如酒綠。
芳菲次第長相續。自是情多無處足。尊前百計得春歸，莫為傷春眉黛蹙。
【壽山曲】
銅壺滴漏初盡，高閣雞鳴半空。催啟五門金鎖，猶垂三殿簾櫳。階前禦柳搖綠，仗下宮花散紅。鴛瓦數行曉日，鸞旗百尺春風。侍臣舞蹈重拜，聖壽南山永同。
* 〈以上六首四印齋本《陽春集》補遺〉
【搗練子】
深院靜，小庭空。斷續寒砧斷續風。蚤是夜長人不寢，數聲和月到簾櫳。
* 〈朱本《尊前集》〉
【采桑子】
櫻桃謝了梨花發，紅白相催。燕子歸來。幾處香風綠戶開。
人生樂事知多少，且酌金杯。管咽弦哀。漫引蕭娘舞袖回。
【後庭花破子】
玉樹後庭前。瑤草妝鏡邊。去年花不老，今年月又圓。莫教偏。和月和花，天教長少年。
# 陶谷
* 〈陶谷（九〇三～九七〇），字秀實，邠州新平（今陜西彬縣）人。本姓唐，唐末詩人唐彥謙之孫，後晉時避石敬瑭諱改。起家為校書郎，後晉天福九年（九四四），官至倉部郎中。後漢乾祐中，官給事中。周世宗即位，遷戶部侍郎。顯德三年（九五六），遷兵部侍郎，加承旨。六年，加吏部侍郎。宋初，轉禮部尚書。乾德二年（九六四），判吏部銓兼知貢舉。開寶三年（九七〇）卒，年六十八。著有《清異錄》。《宋史》卷二六九有傳。
* 陶谷詞一首，據寶顏本《南唐近事》錄入，校以鮑本《玉壺清話》、覆宋本《雲巢編》、《說郛》本《野雪鍛排雜說》、嶽本《類說》、耘經樓本《苕溪漁隱叢話》。〉
【風光好】
好因緣。惡因緣。只得郵亭一夜眠。別神仙。
琵琶撥盡相思調。知音少。待得鸞膠續斷弦。是何年。
* 〈寶顏本《南唐近事》〉
# 成彥雄
* 〈成彥雄（生卒年裏不詳），字文幹，江南人，南唐時進士。有《梅嶺集》，不傳。事跡據《袁本郡齋讀書志》卷四中。
* 成彥雄詞十首，據《尊前集》朱本錄入，校以吳本、毛本、明鈔本，並參校嘉靖本《萬首唐人絕句》。〉
【楊柳枝】
欲趁寒梅趁得麼。雪中偷眼望陽和。陽和若不先留意，這個柔條爭奈何。
輕籠小徑近誰家。玉馬追風翠影斜。愛把長條惱公子，惹他頭上海棠花。
鵝黃剪出小花鈿。綴上芳枝色轉鮮。飲散無人收拾得，月明階下伴秋千。
東君愛惜與先春。草澤無人處也新。委囑露華並細雨，莫教遲日苦風塵。
勾踐初迎西子年。琉璃為帚掃溪煙。至今不改當時色，留與王孫系酒船。
綠楊移傍小亭栽。便擁濃煙撥不開。誰把金刀為刪掠，放教明月入窗來。
遠接關河高接雲。雨余洗出半天春。牡丹不用相輕薄，自有清陰覆得人。
掩映鶯花媚有餘。風流才調比應無。朝朝奉御龍池上，不羨青松拜大夫。
王孫宴罷曲江池。折得春光伴醉歸。怪得美人爭鬥乞，要他穠翠染羅衣。
殘照林梢裊數枝。能招醉客上金堤。馬嬌如練纓如火，瑟瑟陰中步步嘶。
* 〈以上十首朱本《尊前集》〉
# 楊花飛
* 〈楊花飛，南唐中主李璟時樂工。事見《南唐近事》。楊花飛詞殘句，據寶顏本《南唐近事》錄入。〉
【水調】
南朝天子好風流。
* 〈寶顏本《南唐近事》〉
# 李璟
* 〈李璟（九一六～九六一），字伯玉，初名景通，徐州（今屬江蘇）人。十歲，起官駕部郎中。十五歲，為兵部尚書參知政事。次年，為司徒同平章事。天祚二年（九三六），為太尉副元帥。升元元年（九三七），封吳王。次年，徙封齊王。保大元年（九四三），先主李昪卒，嗣位為南唐皇帝。交泰元年（九五八），兵敗於後周，遂去帝號，稱國主，奉後周正朔。建隆二年六月，卒於南都，年四十六。在位十九年，廟號元宗，又稱中主。《舊五代史》卷一三四、《新五代史》卷六二、馬令《南唐書》卷二、陸遊《南唐書》卷二、《十國春秋》卷一六有傳。另參《唐宋詞人年譜·南唐二主年譜》。
* 李璟詞四首，以《南唐二主詞》（版本源流詳後李煜小傳）呂遠刻本為底本，校以吳本、南詞本、侯本、蕭本、王本，並參校吳本、明鈔本、毛本、朱本《尊前集》、叢刊本《唐宋諸賢絕妙詞選》、吳本、侯本、蕭本、四印齋本、金本《陽春集》、影宋本《歐陽文忠公近體樂府》、影宋本《醉翁琴趣外篇》、墨海本馬令《南唐書》、耘經樓本《苕溪漁隱叢話》。〉
【應天長】
一鉤初月臨妝鏡，蟬鬢鳳釵慵不整。重簾靜。層樓迥。惆悵落花風不定。
柳堤芳草徑。夢斷轆轤金井。昨夜更闌酒醒。春愁過卻病。
【望遠行】
碧砌花光錦繡明。朱扉長日鎮長扃。余寒不去夢難成。爐香煙冷自亭亭。
遼陽月，秣陵砧。不傳消息但傳情。黃金窗下忽然驚。征人歸日二毛生。
【浣溪沙】
手卷真珠上玉鉤。依前春恨鎖重樓。風裏落花誰是主，思悠悠。
青鳥不傳云外信，丁香空結雨中愁。回首綠波三楚暮，接天流。
菡萏香銷翠葉殘。西風愁起綠波間。還與容光共憔悴，不堪看。
細雨夢回雞塞遠。小樓吹徹玉笙寒。多少淚珠何限恨，倚闌干。
* 〈以上四首呂遠刻本《南唐二主詞》〉
【浣溪沙】
風壓輕雲貼水飛。乍晴池館燕爭泥。沈郎多病不勝衣。
沙上未聞鴻雁信，竹間時有鷓鴣啼。此情惟有落花知。
一曲新詞酒一杯。去年天氣舊亭臺。夕陽西下幾時回。
無可奈何花落去，似曾相識燕歸來。小園香徑獨徘徊。
【帝臺春】
芳草碧色，萋萋遍南陌。飛絮亂紅，也似知人，春愁無力。憶得盈盈拾翠侶，共攜賞鳳城寒食。到今來，海角逢春，天涯行客。
愁旋釋。還似織。淚暗拭，又偷滴。謾倚遍危欄，盡黃昏，也只是暮雲凝碧。拚則而今拚了，忘則怎生便忘得。又還問鱗鴻，試重尋消息。
# 徐昌圖
* 〈徐昌圖（生卒年不詳），莆田（今屬福建）人。兄弟五人皆以明經入仕。宋太祖時守國子博士，累遷殿中丞。事跡據《莆陽比事》卷二。
* 徐昌圖詞三首，據《尊前集》朱本錄入，校以吳本、顧本、毛本、明鈔本，並參校叢刊本、毛本《唐宋諸賢絕妙詞選》。〉
【木蘭花】
沈檀煙起盤紅霧。一箭霜風吹繡戶。漢宮花面學梅妝，謝女雪詩裁柳絮。
長垂夾幕孤鸞舞。旋炙銀笙雙鳳語。紅窗酒病嚼寒冰，冰損相思無夢處。
【臨江仙】
飲散離亭西去，浮生長恨飄蓬。回頭煙柳漸重重。淡雲孤雁遠，寒日暮天紅。
今夜畫船何處，潮平淮月朦朧。酒醒人靜奈愁濃。殘燈孤枕夢，輕浪五更風。
【河傳】
秋光滿目。風清露白。蓮紅水綠。何處夢回，弄珠拾翠盈盈，倚欄橈，眉黛蹙。
采蓮調穩，吳侶聲相續。倚棹吳江曲。鷺起暮天，幾雙交頸鴛鴦，入蘆花，深處宿。
* 〈以上三首朱本《尊前集》〉
# 孟昶
* 〈孟昶（九一九～九六五），字保元，初名仁贊，後蜀高祖孟知祥第三子，邢州龍岡（今河北邢臺）人。起家西川節度行軍司馬。後蜀建國，進東川節度使、同中書門下平章事，充崇聖宮使。明德元年（九三四），即後蜀帝位。在位三十二年。廣政二十八年（九六五），國亡降宋，封秦國公。同年卒，年四十七。世稱後蜀後主。《舊五代史》卷一六三、《新五代史》卷六四、《十國春秋》卷四九有傳。
* 孟昶詞二首，分別據伍本《陽春白雪》、萬曆本《花草粹編》錄存。〉
【洞仙歌】
* 〈宜春潘明叔云：蜀王與花蕊夫人避暑摩訶池上，賦《洞仙歌》，其辭不見於世。東坡得老尼口誦兩句，遂足之。蜀帥謝元明因開摩訶池，得古石刻，遂見全篇。〉
冰肌玉骨，自清涼無汗。貝闕琳宮恨初遠。玉闌干倚遍，怯盡朝寒，回首處、何必留連穆滿。
芙蓉開過也，樓閣香融，千片紅英泛波面。洞房深深鎖，莫放輕舟、瑤臺去，甘與塵寰路斷。更莫遣、流紅到人間，怕一似當時、誤他劉阮。
* 〈《陽春白雪》卷二〉
【相見歡】
無言獨上西樓。月如鉤。寂寞梧桐深院鎖清秋。
剪不斷。理還亂。是離愁。別有一番滋味在心頭。
* 〈萬曆本《花草粹編》卷一〉
# 花蕊夫人
* 〈花蕊夫人（生卒年不詳），姓費，一說姓徐，青城（今四川灌縣）人。以才色入蜀，事後蜀後主，拜貴妃，號花蕊夫人，又升號慧妃。後蜀亡，入宋，備後宮。宋太祖召使陳詩，有「十四萬人齊解甲，寧無一個是男兒」之句，太祖悅。事跡據《苕溪漁隱叢話》前集卷六引《後山詩話》、《能改齋漫錄》卷一六、《十國春秋》卷五本傳、俞正燮《癸巳類稿》卷一二《書舊五代史僭偽列傳三後》。
* 花蕊夫人詞一首，據聚珍本《能改齋漫錄》錄入，校以萬曆本《花草粹編》。〉
【采桑子】
初離蜀道心將碎，離恨綿綿。春日如年，馬上時時聞杜鵑。
三千宮女皆花貌，妾最嬋娟。此去朝天。只恐君王寵愛偏。
* 〈聚珍本《能改齋漫錄》卷一六〉
# 盧絳
* 〈盧絳（？～九七五），字晉卿，南昌（今屬江西）人，一作宜春（今屬江西）人。舉進士不中，為吉州回運務計吏，以盜庫金事覺，亡去。後詣（南唐）樞密使陳喬，用為本院承旨，授沿江巡檢，習水戰，以善戰聞，拜上柱國。及宋師伐南唐，以絳為淩波都虞候、沿江都郡署，守秦淮水柵，戰屢勝。出援潤州，授昭武軍節度留後。旋為宣州節度使。金陵城陷，諸郡皆下，絳獨不降。宋太祖遣人招之，遂降。授冀州團練副使。開寶八年被斬。馬令《南唐書》卷二二、陸遊《南唐書》卷一四有傳。
* 盧絳詞一首，據墨海本馬令《南唐書》錄入，參校四庫本《紺珠集》、萬曆本《花草粹編》。〉
【菩薩蠻】
玉京人去秋蕭索。畫檐鵲起梧桐落。欹枕悄無言。月和殘淚圓。
背燈惟暗泣。甚處碪聲急。眉黛小山攢。芭蕉生暮寒。
* 〈墨海本馬令《南唐書》卷二二《盧絳傳》〉
# 錢俶
* 〈錢俶（九二九～九八八），字文德，初名弘俶，杭州臨安（今屬浙江）人。吳越文穆王錢元瓘之第九子。後漢乾祐元年（九四八），即吳越國王位。宋太宗太平興國三年（九七八），納土歸宋，封淮海國王。雍熙元年（九八四），改封漢南國王。端拱元年（九八八）春，徙封鄧王。同年八月暴卒。有《正本集》，不傳。《舊五代史》卷一二三。《新五代史》卷六七、《宋史》卷四八有傳。《十國春秋》卷八一至卷八二有世家。
* 錢俶詞二首殘篇，分別據津逮本《湘山野錄》、百川本《後山居士詩話》錄入，校以學津本、學海本《湘山野錄》、津逮本、何本《後山詩話》、適園本《後山先生集》。〉
【木蘭花】
帝鄉煙雨鎖春愁，故國山川空淚眼。
* 〈津逮本《湘山野錄》卷上〉
【失調名】
金鳳欲飛遭掣搦，情脈脈。看即玉樓雲雨隔。
* 〈百川本《後山居士詩話》〉
# 李煜
* 〈李煜（九三七～九七八）。字重光，初名從嘉，自號鍾隱、鍾峰白蓮居士，徐州（今屬江蘇）人。李璟第六子。初封安定郡公，進鄭王，徙吳王。建隆二年（九六一）初，立為太子，留金陵監國。同年中主卒，遂嗣位於金陵。在位十五年，稱臣於宋。開寶八年（九七五），宋師攻入金陵，被迫降宋，幽囚於汴京。太平興國三年（九七八）。被宋太宗用牽機藥毒死，年四十二。世稱李後主。《舊五代史》卷一三四、《新五代史》卷六二、《宋史》卷四七八、馬令《南唐書》卷五、陸遊《南唐書》卷三、《十國春秋》卷一七有傳。另參《唐宋詞人年譜·南唐二主年譜》。
* 李煜詞集，原為南宋初人所輯，與李璟詞合編為《南唐二主詞》。宋本久佚，現存最早之本為明吳訥《唐宋名賢百家詞》鈔本（天津圖書館藏本。簡稱吳本），其次為明萬曆庚申呂遠刻譚爾進校本（一九三四年北平萊薰閣有影印本。簡稱呂本）、清董氏誦芬室鈔《南詞十三種》本（簡稱南詞本）、清康熙二十八年侯文燦刻《十名家詞》本（簡稱侯本），康熙五十四年蕭江聲傳鈔明嘉靖二十三年甲辰少嶽山人復初鈔本（簡稱蕭本）。以上五本來源各異，然所收詞作及編次悉同（唯呂本多補遺一首），猶存宋本原貌。晚清以來之輯校本有：光緒十五年朱景行據《歷代詩余》重輯本《南唐二主詞集》（簡稱朱本）、光緒十六年楊文斌輯《三李詞》本、同年劉繼增據呂本箋釋並補遺《南唐二主詞箋》本（簡稱劉箋本）、宣統元年王國維校錄南詞本並補遺本（有鈔本《唐五代二十一家詞輯》本、《晨風閣叢書》校刊本）、劉毓盤《唐五代宋遼金元名家詞集六十種輯》本（簡稱劉本）、一九三六年唐圭璋《南唐二主詞匯箋》本、一九五七年王仲聞《南唐二主詞校訂》本、一九五八年詹安泰《李璟李煜詞》本等。諸家校補本收詞多寡不一，茲重行輯錄，據《南唐二主詞》呂遠刻本為底本入錄三十四首，校以吳本、南詞本、侯本、蕭本、王國維《唐五代二十一家詞輯》本（簡稱王本），有關詞作並參校吳本、明鈔本、毛本、朱本《尊前集》、叢刊本《樂府雅詞》、叢刊本《唐宋諸賢絕妙詞選》、伍本《陽春白雪》、吳本、侯本、蕭本、金本、星鳳合本《陽春集》、影宋本《歐陽文忠公近體樂府》、影宋本《醉翁琴趣外篇》、吳本、毛本《杜壽域詞》、朱本《龍洲詞》、明鈔本《墨莊漫錄》、鮑本《耆舊續聞》、涵芬樓校刊本《捫虱新話》、嶽本《類說》、耘經樓本《苕溪漁隱叢話》、月窗本《詩話總龜》、嘉慶本《景定建康志》。另從明刊本《五代名畫補遺》輯錄二首，叢刊本《唐宋諸賢絕妙詞選》、毛本《詞林萬選》各錄存一首。又從寶顏本《江鄰幾雜志》、聚珍本《能改齋漫錄》各輯錄一殘句，計四十首。〉
【虞美人】
春花秋月何時了。往事知多少。小樓昨夜又東風。故國不堪回首月明中。
雕闌玉砌依然在。只是朱顏改。問君都有幾多愁。恰似一江春水向東流。
【烏夜啼】
昨夜風兼雨，簾幃颯颯秋聲。燭殘漏斷頻依枕，起坐不能平。
世事漫隨流水，算來夢裏浮生。醉鄉路穩宜頻到，此外不堪行。
【一斛珠】
曉妝初過。沈檀輕註些兒個。向人微露丁香顆。一曲清歌，暫引櫻桃破。
羅袖裛殘殷色可。杯深旋被香醪涴。繡床斜憑嬌無那。爛嚼紅茸，笑向檀郎唾。
【菩薩蠻】
人生愁恨何能免。銷魂獨我情何限。故國夢重歸。覺來雙淚垂。
高樓誰與上。長記秋晴望。往事已成空。還如一夢中。
【臨江仙】
櫻桃落盡春歸去，蝶翻金粉雙飛。子規啼月小樓西。畫簾珠箔，惆悵卷金泥。
門巷寂寥人去後，望殘煙草低迷。爐香閑裊鳳凰兒。空持羅帶，回首恨依依。
【望江南】
多少恨，昨夜夢魂中。還似舊時遊上苑，車如流水馬如龍。花月正春風。
多少淚，斷臉復橫頤。心事莫將和淚說，鳳笙休向淚時吹。腸斷更無疑。
【清平樂】
別來春半。觸目愁腸斷。砌下落梅如雪亂。拂了一身還滿。
雁來音信無憑。路遙歸夢難成。離恨恰如春草，更行更遠還生。
【采桑子】
亭前春逐紅英盡，舞態徘徊。細雨霏微。不放雙眉時暫開。
綠窗冷靜芳音斷，香由灰。可奈情懷。欲睡朦朧入夢來。
【喜遷鶯】
曉月墜。宿雲微。無語枕頻欹。夢回芳草思依依。天遠雁聲稀。
啼鶯散，余花亂。寂寞畫堂深院。片紅休掃盡從伊。留待舞人歸。
【蝶戀花】
遙夜亭臯閑信步。乍過清明，早覺傷春暮。數點雨聲風約住。朦朧淡月雲來去。
桃李依依春暗度。誰在秋千，笑裏低低語。一片芳心千萬緒。人間沒個安排處。
【烏夜啼】
林花謝了春紅。太匆匆。常恨朝來寒重晚來風。
胭脂淚，留人醉，幾時重。自是人生長恨水長東。
【長相思】
雲一緺。玉一梭。淡淡衫兒薄薄羅。輕顰雙黛螺。
秋風多。雨相和。簾外芭蕉三兩窠。夜長人奈何。
【搗練子令】
深院靜，小庭空。斷續寒砧斷績風。無奈夜長人不寐，數聲和月到簾櫳。
【浣溪沙】
紅日已高三丈透。金爐次第添香獸。紅錦地衣隨步皺。
佳人舞點金釵溜。酒惡時拈花蕊嗅。別殿遙聞簫鼓奏。
【菩薩蠻】
花明月暗籠輕霧。今朝好向郎邊去。剗襪步香階。手提金縷鞋。
畫堂南畔見。一向偎人顫。奴為出來難。教君恣意憐。
【望江梅】
閑夢遠，南國正芳春。船上管弦江面綠，滿城飛絮滾輕塵。忙殺看花人。
閑夢遠，南國正清秋。千里江山寒色遠，蘆花深處泊孤舟。笛在月明樓。
【菩薩蠻】
蓬萊院閉天臺女。畫堂晝寢人無語。拋枕翠雲光。繡衣聞異香。
潛來珠鎖動。驚覺銀屏夢。臉慢笑盈盈。相看無限情。
銅簧韻脆鏘寒竹。新聲慢奏移纖玉。眼色暗相鉤。秋波橫欲流。
雨雲深繡戶。未便諧衷素。宴罷又成空。夢迷春雨中。
【阮郎歸】
* 〈呈鄭王十二弟〉
東風吹水日銜山。春來長是閑。落花狼藉酒闌珊。笙歌醉夢間。
珮聲悄，晚妝殘。憑誰整翠鬟。留連光景惜朱顏。黃昏獨倚闌。
【浪淘沙】
往事只堪哀。對景難排。秋風庭院蘚侵階。一行珠簾閑不卷，終日誰來。
金鎖已沈埋。壯氣蒿萊。晚涼天靜月華開。想得玉樓瑤殿影，空照秦淮。
【采桑子】
轆轤金井梧桐晚，幾樹驚秋。晝雨新愁。百尺蝦須在玉鉤。
瓊窗春斷雙蛾皺，回首邊頭。欲寄鱗遊。九曲寒波不泝流。
【虞美人】
風回小院庭蕪綠。柳眼春相續。憑欄半日獨無言。依舊竹聲新月似當年。
笙歌未散尊前在。池面冰初解。燭明香暗畫堂深。滿鬢清霜殘雪思難任。
【玉樓春】
晚妝初了明肌雪。春殿嬪娥魚貫列。笙簫吹斷水雲間，重按霓裳歌遍徹。
臨春誰更飄香屑。醉拍闌干情味切。歸時休照燭花紅，待放馬蹄清夜月。
【子夜歌】
尋春須是先春早。看花莫待花枝老。縹色玉柔擎。醅浮盞面清。
何妨頻笑粲。禁苑春歸晚。同醉與閑平。詩隨羯鼓成。
【謝新恩】
秦樓不見吹簫女，空余上苑風光。粉英金蕊自低昂。東風惱我，才發一矜香。
瓊窗夢笛殘日，當年得恨何長。碧闌干外映垂楊。暫時相見，如夢懶思量。
櫻花落盡階前月，象床愁倚薰籠。遠是去年今日恨還同。
雙鬟不整雲憔悴，淚沾紅抹胸。何處相思苦，紗窗醉夢中。
庭空客散人歸後，畫堂半掩珠簾。林風淅淅夜厭厭。小樓新月，回首自纖纖。
（下闕）
春光鎮在人空老，新愁往恨何窮。金窗力困起還慵。一聲羌笛，驚起醉怡容。
（下闕）
櫻桃落盡春將困，秋千架下歸時。漏暗斜月遲遲花在枝。
〈闕十二字〉徹曉紗窗下，待來君不知。
* 〈闕十二字〉
冉冉秋光留不住。滿階紅葉暮。又是過重陽，臺榭登臨處。茱萸香墜紫，菊氣飄庭戶。
晚煙籠細雨。雝雝新雁咽寒聲，愁恨年年長相似。
【破陣子】
四十年來家國，三千里地山河。鳳閣龍樓連霄漢，瓊枝玉樹作煙蘿。幾曾識干戈。
一旦歸為臣虜，沈腰潘鬢消磨。最是倉皇辭廟日，教坊猶奏別離歌。垂淚對宮娥。
【浪淘沙】
簾外雨潺潺。春意將闌。羅衾不暖五更寒。夢裏不知身是客，一晌貪歡。
獨自莫憑欄，無限關山。別時容易見時難。流水落花歸去也，天上人間。
* 〈以上三十四首呂遠刻本《南唐二主詞》〉
【漁父】
閬苑有情千里雪，桃李無言一隊春。一壺酒，一竿身。快活如儂有幾人。
一棹春風一葉舟。一輪繭縷一輕鉤。花滿渚，酒盈甌。萬頃波中得自由。
* 〈以上二首明刊本《五代名畫補遺·屋木門第五》〉
【烏夜啼】
無言獨上西樓。月如鉤。寂寞梧桐深院鎖清秋。
剪不斷。理還亂。是離愁。別是一番滋味在心頭。
* 〈叢刊本《唐宋諸賢絕妙詞選》卷一〉
【搗練子】
雲鬢亂。晚妝殘。帶恨眉兒遠岫攢。斜托香腮春筍嫩，為誰和淚倚闌干。
* 〈毛本《詞林萬選》卷二〉
【失調名】
樓上春寒水四面。
* 〈寶顏本《江鄰幾雜志》（參韓熙載詞本事）〉
別易會難無可奈。
* 〈聚珍本《能改齋漫錄》卷一六〉
【長相思】
一重山。兩重山。山遠天高煙水寒。相思楓葉丹。
菊花開。菊花殘。塞雁高飛人未還。一簾風月閑。
【秋霽】
虹影侵階，乍雨歇長空，萬里凝碧。孤騖高飛，落霞相映，遠狀水鄉秋色。黯然望極，動人無限愁如織。又聽得，雲外數聲，新雁正嘹嚦。
當此暗想，畫閣輕拋，杳然殊無，些個消息，漏聲稀，銀屏冷落，那堪殘月照窗白。衣帶頓寬猶阻隔。算此情苦，除非宋玉風流，共懷傷感，有誰知得。
【青玉案】
梵宮百尺同雲護。漸白滿蒼苔路。破臘梅花李蚤露。銀濤無際，玉山萬里，寒罩江南樹。
鴉啼影亂天將暮。海月纖痕映煙霧。修竹低垂孤鶴舞。楊花飛弄，鵝毛天剪，總是詩人誤。
【鷓鴣天】
節候雖佳景漸闌。吳綾已暖越羅寒。朱扉日暮隨風掩，一樹藤花獨自看。
雲鬢亂，晚妝殘。帶恨眉兒遠岫攢。斜托香腮春筍嫩，為誰和淚倚闌干。
塘水初澄似玉容。所思還在別離中。誰知九月初三夜，露似珍珠月似弓。
深院靜，小庭空。斷續寒砧斷續風。無奈夜長人不寐，數聲和月到簾櫳。
【憶王孫】
萋萋芳草憶王孫。柳外樓高空斷魂。杜宇聲聲不忍聞。欲黃昏，雨打梨花深閉門。
風蒲獵獵小池塘。過雨荷花滿院香。沈李浮瓜冰雪涼。竹方床，針線慵拈午夢長。
颼颼風冷荻花秋。明月斜侵獨倚樓。十二珠簾不上鉤。黯凝眸，一點漁燈古渡頭。
同雲風掃雪初晴。天外孤鴻三兩聲。獨擁寒衾不忍聽。月籠明，窗外梅花瘦影橫。
【南歌子】
雲鬢裁新綠，霞衣曳曉紅。待歌凝立翠筵中。一朵彩云何事下巫峰。
趁拍鸞飛鏡，回身燕颺空。莫翻紅袖過簾櫳。怕被楊花勾引嫁東風。
【開元樂】
心事數莖白髮，生涯一片青山。空林有雪相待，野路無人自還。
# 林楚翹
* 〈林楚翹（生卒年裏不詳），《全唐詩》卷八九九錄作唐五代人，劉毓盤《詞史》疑為五代詩人林楚才之兄弟行輩，然無確據。
* 林楚翹詞一首，據《尊前集》朱本錄入，校以吳本、顧本、毛本、明鈔本。〉
【菩薩蠻】
畫堂春晝垂珠箔。臥來揉惹金釵落。簟滑枕頭移。鬢蟬狂欲飛。
笑拖嬌眼慢。羅袖籠花面。重道好郎君。人前莫惱人。
* 〈朱本《尊前集》〉
# 許岷
* 〈許岷（生卒年裏不詳），《全唐詩》卷八九九錄作唐五代人，《全五代詩》卷五九謂是「蜀人」，而列於後蜀，未詳所據。
* 許岷詞二首，據《尊前集》朱本錄入，校以吳本、顧本、毛本、明鈔本。〉
【木蘭花】
小庭日晚花零落。倚戶無聊妝臉薄。寶箏金鴨任生塵，繡畫工夫全放卻。
有時覷著同心結。萬恨千愁無處說。當初不合盡饒伊，贏得如今長恨別。
江南日暖芭蕉展。美人折得親裁翦。書成小柬寄情人，臨行更把輕輕撚。
其中撚破相思字。卻恐郎疑蹤不似。若還猜妾倩人書，誤了平生多少事。
* 〈朱本《尊前集》〉
# 文玨
* 〈文玨，生平無考。宋本《全芳備祖》錄存其詞一首，署「西蜀文玨」（徐鈔本、四庫本無此題名），《花草粹編》卷六因之，《唐詞紀》卷二亦收作唐五代人。《全宋詞》則收作宋人。茲從宋本《全芳備祖》作五代西蜀人。
* 文玨詞一首，據《全芳備祖》宋本錄入，校以徐鈔本、四庫本。〉
【虞美人】
歌唇乍啟塵飛處。翠葉輕輕舉。似通舞態逞妖容。嫩條纖麗玉玲瓏。怯秋風。
虞姬珠碎兵戈裏。莫認埋魂地。只因遺恨寄芳叢。露和清淚濕輕紅。古今同。
* 〈宋本《全芳備祖》後集卷一一〉
# 顧卞
* 〈顧卞，生平無考。存詞一首，據鮑本《碧雞漫志》錄入，校以宋本、徐鈔本、四庫本《全芳備祖》。〉
【虞美人】
帳前草草軍情變。月下旌旗亂。褫衣推枕愴離情。遠風吹下楚歌聲。正三更。
撫騅欲上重相顧。艷態花無主。手中蓮鍔凜秋霜。九泉歸去是仙鄉。恨茫茫。
* 〈鮑本《碧雞漫志》卷四〉
# 無名氏
* 〈無名氏詞一首，據鮑本《玉壺清話》錄存，參校明鈔本《詩話總龜》、康熙本《全唐詩》、內府本《歷代詩餘》。〉
【漁家傲】
二月江南山水路。李花零落春無主。一個魚兒無覓處。風兼雨。土龍生甲歸天去。
# 無名氏_2
* 〈無名氏詞八首，據董本《青瑣高議》錄存（原題隋煬帝楊廣撰），參校宛委山堂本、涵芬樓《說郛》本《海山記》、明刻本《唐詞紀》、明刻本《古今詞統》。〉
【望江南】
湖上月，偏照列仙家。水浸寒光鋪象簟，浪搖晴影走金蛇。偏稱泛靈槎。
光景好，輕彩望中斜。清露冷侵銀兔影，西風吹落桂枝花。開宴思無涯。
湖上柳，煙柳不勝垂。宿露洗開明媚眼，東風搖弄好腰肢。煙雨更相宜。
環曲岸，陰覆畫橋低。線拂行人春晚後，絮飛晴雪暖風時。幽意更依依。
湖上雪，風急墮還多。輕片有時敲竹戶，素華無韻入澄波。煙外玉相磨。
湖水遠，天地色相和。仰面莫思梁苑賦，朝尊且聽玉人歌。不醉擬如何。
湖上草，碧翠浪通津。修帶不為歌舞綬，濃鋪堪作醉人茵。無意襯香衾。
晴霽後，顏色一般新。遊子不歸生滿地，佳人遠意寄青春。留詠卒難伸。
湖上花，天水浸靈葩。浸蓓水邊勻玉粉，濃苞天外剪明霞。只在列仙家。
開爛熳，插鬢若相遮。水殿春寒澄冷艷，玉軒清照暖添華。清賞思何賒。
湖上女，精選正宜身。輕恨昨離金殿侶，相將今是采蓮人。清唱滿頻頻。
軒內好，嬉戲下龍津。玉琯朱弦聞晝夜，踏青鬥草事青春。玉輦從群真。
湖上酒，終日助清歡。檀板輕聲銀線緩，醅浮香米玉蛆寒。醉眼暗相看。
春殿晚，仙艷奉杯盤。湖上風煙光可愛，醉鄉天地就中寬。帝主正清安。
湖上水，流繞禁園中。斜日暖搖清翠動，落花香緩眾紋紅。蘋末起清風。
閑縱目，魚躍小蓮東。泛泛輕搖蘭棹穩，沈沈寒影上仙宮。遠意更重重。
* 〈《青瑣高議》後集卷五引《隋煬帝海山記》〉
# 無名氏_3
* 〈無名氏詞一首，據叢刊本《樂府雅詞》錄入，參校洪武本《草堂詩余》、聚珍本《能改齋漫錄》、耘經樓本《苕溪漁隱叢話》、鮑本《耆舊續聞》。〉
【魚游春水】
秦樓東風裏。燕子還來尋舊壘。余寒微透，紅日薄侵羅綺。嫩筍才抽碧玉簪，細柳輕窣黃金蕊。鶯囀上林，魚游春水。
屈曲欄幹遍倚。又是一番新桃李。佳人應念歸期。梅妝淡洗。鳳簫聲杳沈孤雁，目斷澄波無雙鯉。雲山萬重，寸心千里。
* 〈叢刊本《樂府雅詞》拾遺上〉
# 無名氏_4
* 〈無名氏詞一首，據百川本《庚溪詩話》錄入，參校張本《全蜀藝文志》、明刻本《詞品》。〉
【後庭宴】
千里故鄉，十年華屋。亂魂飛過屏山簇。眼看眉褪不勝春，菱花知我銷香玉。
雙雙燕子歸來，應解笑人幽獨。斷歌零舞，遺恨清江曲。萬樹綠低迷，一庭紅撲簌。
* 〈百川本《庚溪詩話》卷下〉
# 無名氏_5
* 〈無名氏詞一首，據耘經樓本《苕溪漁隱叢話》錄入，參校伍本《陽春白雪》、寬永本《詩人玉屑》。〉
【撲蝴蝶】
煙條雨葉，綠遍江南岸。思歸倦客，尋芳來較晚。岫邊紅日初斜。陌上飛花正滿。淒涼數聲羌管。
怨春短。玉人應在，明月樓中畫眉懶。蠻箋錦字，多時魚雁斷。恨隨去水東流，事與行雲共遠。羅衾舊香猶暖。
* 〈耘經樓本《苕溪漁隱叢話》後集卷三九〉
# 無名氏_6
* 〈無名氏詞一首，據清鈔本《懷古錄》錄入，參校明鈔本《懷古錄》、明刻本《詞品》、丁本《升庵詩話》、萬曆本《花草粹編》。〉
【醉公子】
門外猧兒吠，知是蕭郎至。剗襪下芳階，冤家今夜醉。
扶得入羅幃，不肯脫羅衣。醉則從他醉，猶勝獨眠時。
* 〈清鈔本《懷古錄》卷中〉
# 無名氏_7
* 〈無名氏詞一首，據明刻本《唐詞紀》錄入，參校楊金本《草堂詩余》。〉
【菩薩蠻】
曉來誤入桃源洞。恰見佳人春睡重。玉腕枕香腮。荷花藕上開。
一扇俄驚起。斂黛凝秋水。笑倩整金衣。問郎何日歸。
* 〈明刻本《唐詞紀》卷五〉
# 無名氏_8
* 〈無名氏詞一首，據康熙本《詞鵠初編》錄存。〉
【竹枝】
盤塘江口是奴家。郎若閑時來吃茶。黃上築墻茆蓋物，門前一樹紫荊花。
* 〈康熙本《詞鵠初編》卷一〉
# 無名氏_9
【傷春曲】
芳菲時節。花壓枝折。蜂蝶撩亂，闌檻光發。一旦碎花魄。葬花骨，蜂兮蝶兮何不知，空使雕闌對明月。
* 〈康熙本《詞鵠初編》卷一〉
# 無名氏_10
【搗練子】
雲染幕，綠堆煙。霏霏細雨濕花鈿。一片芳菲吹不起，閑愁損，更啼鵑。
人去後，景依然。畫堂誰復聽哀弦。鸚鵡不知情意懶，頻催我，下犀簾。
* 〈康熙本《詞鵠初編》卷三〉
全唐五代詞
# 易靜
# 兵要望江南
【委任】
* 〈經曰：「善戰者不怒，善勝者不爭。非智者不能行，非賢者不能用也。」〉
* 〈覆兵敗將，攻其便，究其情，伐其機。〉
* 〈經曰：「善用兵者，非信義不立，非陰陽不順，非奇正不列，非詭譎不戰。謀藏於心，事見於跡，心與跡同者敗，心與跡異者勝。」〉
【風角】
* 〈卯酉日也〉
* 〈又防火。風從內起謀在裏，風從外入賊在外。〉
* 〈禳惡風法〉
* 〈寅申己亥辰戌丑未之類。〉
* 〈天風起，有雷聲吼，三朝五日同。〉
【雲】
* 〈主取天子姓，不主出帥姓。〉
* 〈過旬中卻行。〉
* 〈移寨遠處吉。〉
【雲氣門】
* 〈既有其象，當隨其景，就謀術，以破其軍。〉
【氣】
* 〈下必有貴人。〉
* 〈不可交戰。〉
* 〈狀如赤杵，在黑氣中也。〉
【霧】
【霞】
* 〈甲乙日黃，戊己日黑之類。〉
【虹霓】
* 〈或見五六月。〉
【雨】
* 〈軍讖曰：「兵行日暴風猛雨，折旗幟不止，此天怒也，不可進兵，待天象和明，別擇日行。」〉
* 〈《軍行志》：「如行軍見暴風猛雨，倒折旗槍，大雨不止者，天之怒也，軍不可進。宜待天象和明，別擇日時門戶，軍行方吉也。」〉
【雷】
* 〈夫雷霆者天地之成，震則以驚萬物，兵者尤宜祭之。凡雷霆於將軍士卒，宜擐甲張弦，其得天助也。〉
* 〈經曰：「謂之天鼓，亦主兵火。」又曰：「龍出。」〉
* 〈天子出，取天子姓；不出，只以主將姓並日幹為主，以八方生克斷。訣云：「甲乙兌乾方，丙丁坎上當。戊己防震巽，庚辛離有殃。壬癸艮坤位，中央總不祥。我克他軍敗，他克我軍傷。生他雖用計，生我自投降。上天昭應驗，良將細推詳。」〉
【天】
* 〈宋咸淳甲戌七月初六日庚辰酉時，在天有一丈餘高霞，映地如血，當年十二月
過江，至丙子納降，江淮軍民遭塗災。〉
【日】
* 〈日邊耳，《經》曰：「日有抱暈於野，皆有降軍降將至也。」〉
* 〈日月星連主，雲霞氣為客。〉
* 〈算太陽分野。〉
* 〈荊軻入秦時有此兆。〉
* 〈名曰喪門。〉
* 〈又主兵幹。〉
* 〈主小臣謀反分國。〉
* 〈乾符六年二月十八日午時現。〉
* 〈氣現久不散，其殃必應。〉
* 〈國主政權應自失。〉
* 〈經曰：「日上為冠，下為履，兩下為耳，長而為纓，朝抱日吉。」〉
* 〈無雨主火災。〉
【月】
* 〈先出客，後出主。〉
* 〈方進兵大吉。〉
【星】
* 〈星退宜退，星進宜進。〉
* 〈凡金星為將星，專主兵權兆。〉
* 〈如螻赴水，其下必敗。〉
* 〈或水或木星。〉
* 〈水在月上也。〉
* 〈已動敗，未動易政。〉
* 〈孔明、祖逖，皆有此兆。〉
* 〈候過旬日，別看氣候。〉
【北門】
* 〈妖星，乃貪狼星也。〉
* 〈門為主，霞為客，有索戰，不可出。〉
* 〈太白入鬥，將星失度也。〉
【地】
* 〈主虛驚，賊來破寨。〉
* 〈天竈者，大谷之口；龍頭者，大山之端。〉
* 〈《易》曰：「憂喪之兆，如生毛在地，橫亂無根鋪在地。」〉
* 〈先移後戰。〉
【樹】
【蜂】
【鼠】
* 〈經曰：「鼠者，賊也。。如有變易，必主奸寇入也。」〉
【蛇】
* 〈泊住過一日，外動則吉。〉
* 〈天歲九天上同。〉
* 〈但有異色之蛇攔路，回師罷戰，大吉。〉
* 〈如見龍蛇蜃，並同。〉
【獸】
* 〈有戰作，主大勝。〉
【水族】
* 〈王莽、朱溫時，龍現池沼。〉
【鳥】
* 〈移營，吉〉
* 〈頭指敵噪，我軍勝；不指敵噪，則虛驚。〉
* 〈古詩云：「莫作東伯勞，西飛雁。」故為分軍之兆。〉
* 〈眾雞主國事，一雞主家咎。〉
* 〈熒惑禍者，火災也。〉
* 〈水克火，故用皂旗。如見赤色鳥入軍營，覆將帳幕，以皂旗白竿立帳前三日，厭吉。〉
* 〈《易》云：「三多凶」。故不利。〉
* 〈三日後始吉。〉
【怪】
* 〈火青焰小如鬼火者主兵憂。〉
* 〈七年之病，求三年之艾，故為病兆。〉
* 〈各七拜後打。〉
* 〈移寨止得。〉
* 〈子時以犬血瀝四門地上。〉
【禳厭】
* 〈《太乙式》云：「九天之上，可以陳兵；九地之下，可以潛伏。」〉
【夢】
【《周易》候】
* 〈凡克戰，世為我，應為他；內為我，外為他；子為我，官為他，比者吉。〉
【太乙式】
* 〈六時者，六十時也。〉
* 〈生門月奇合，得九天所臨之位，謂「神遁」。宜作布籌，行聖術，祭神祇。〉
【六壬】
* 〈魁罡也。〉
* 〈月將加所得之時，看支干上見魁罡者主驚潰。將師行年上見魁罡者宜禳之。〉
* 〈夏午〉
* 〈四季〉
* 〈勾陳克玄武，主勝。〉
* 〈上將本命見天喜與白虎凶，無敗。〉
* 〈魁罡臨日，主大將死，臨辰，主小將死，日辰俱臨，俱死。〉
* 〈大吉加日，宜急去，不可住，辰上見太沖，夜必有風雨，若神後太乙加日辰，夜有盜賊。旺相必見，無氣則不見。〉
【人藥方】
* 〈似此，皆不治而難醫也。〉
* 〈次用醋打面糊紙厭瘡口上，即追出毒氣也。〉
* 〈大黃炒過為末，蜜為丸，如梧桐子大，每服三丸，以利爵度；如不利，以粥投藥。〉
* 〈恒山三兩，獨頭蒜一兩，烏梅肉二十枚，為咬咀，用酒二盞，煎至一大盞，分為二服。初一分未發時吃，次一服已發時吃。〉
【馬藥方】
* 〈以上辛本《李衛公望江南》錄六百八十八首，另據王本、川本、東北本、京本補三十二首，共七百二十首。〉
全唐五代詞
# 喬知之
【楊柳枝】
可憐濯濯春楊柳，攀折將來就纖手。妾容與此同盛衰，何必君恩能獨久。
# 賀知章
【柳枝】
碧玉裝成一樹高，萬條垂下緑絲絛。不知細葉誰裁出，二月春風是剪刀。
# 崔液
【踏歌詞】
彩女迎金屋，仙姬出畫堂。鴛鴦裁錦袖，翡翠貼花黃。歌響舞分行，豔色動流光。
【又】
庭際花微落，樓前漢已橫。金臺催夜盡，羅袖佛寒輕。樂笑暢歡情，未半著天明。
# 張說
【舞馬詞】
萬玉朝宗鳳扆，千金率領龍媒。眄鼓凝驕躞蹀，聽歌弄影徘徊。
【又】
天鹿遙征衛叔，日龍上借羲和。將共兩驂爭舞，來隨八駿齊歌。
【又】
彩旄八佾成行，時龍五色因方。屈膝銜杯赴節，傾心獻壽無疆。
【又】
帝皂龍駒沛艾，星蘭驥子權奇。騰倚驤洋應節，繁驕接跡不移。
【又】
二聖先天合德，群靈率土可封。擊石驂驔紫燕，摐金顧步蒼龍。
【又】
聖君出震應籙，神馬浮河獻圖。足踏天庭鼓舞，心將帝樂躊躕。
# 王之渙
【梁州歌】
黃河遠上白雲間，一片孤城萬仞山。羌笛何須怨楊柳，春風不渡玉門關。
# 崔國輔
【採蓮子】
玉漵花爭發，金塘水亂流。相逢畏相失，並著採蓮舟。
# 王昌齡
【採蓮子】
吳姬越豔楚王妃，爭弄蓮舟水濕衣。來時浦口花迎入，采罷江頭月送歸。
【又】
荷葉羅裙一色裁，芙蓉向臉兩邊開。亂入池中看不見，聞歌始覺有人來。
# 李白
【秋風清】
秋風清，秋月明。落葉聚還散，寒鴉棲複驚。相思相見知何日，此時此夜難為情。
# 王維
【一片子】
柳色青山映，梨花雪鳥藏。綠窗桃李下，閑坐歎春芳。
【渭城曲】
渭城朝雨浥輕塵，客舍青青柳色春。勸君更盡一杯酒，西出陽關無故人。
# 岑參
【長命女】
雪送關西雨，風傳渭北秋。孤燈然客夢，寒杵搗鄉愁。
【六州歌頭】
西去輪臺萬里餘，故鄉音耗日應疏。隴山鸚鵡能言語，為報閨人數寄書。
# 李康成
【採蓮曲】
採蓮去，月沒春江曙。翠鈿紅袖水中央，青荷蓮子雜衣香，雲起風生歸路長。歸路長，那得久。各回船，兩搖手。
# 元結
【欸乃曲】
偶存名跡在人間，順俗與時未安閒。來謁大官兼問政，扁舟卻入九疑山。
【又】
湘江二月春水準，滿月和風宜夜行。唱橈欲過平陽戍，守吏相呼問姓名。
【又】
千里楓林煙雨深，無朝無暮有猿吟。停橈靜聽曲中意，好是雲山韶濩音。
【又】
零陵郡北湘水東，浯溪形勝滿湘中。溪口石顛堪自逸，誰能相伴作漁翁。
【又】
下瀧船似入深淵，上瀧船似欲升天。瀧南始到九疑郡，應絕高人乘興船。
# 張繼
【長相思】
遼陽望河縣，白首無由見。海上珊瑚枝，年年寄春燕。
# 張潮
【採蓮子】
朝出沙頭日正紅，晚來雲起半江中。賴逢鄰女曾相識，並著蓮舟不畏風。
# 韓翃
【章臺柳】
章臺柳，章臺柳，往日依依今在否？縱使長條似舊垂，也應攀折他人手。
# 柳氏
【章臺柳】
楊柳枝，芳菲節，可恨年年贈離別。一葉隨風忽報秋，縱使君來豈堪折。
# 顧況
【漁父詞】
新婦磯邊月明。女兒浦口潮平。沙頭驚宿魚驚。
【竹枝】
帝子蒼梧不復歸，洞庭葉下荊雲飛。巴人夜唱竹枝後，腸斷曉猿聲漸稀。
# 陳羽
【步虛詞】
漢武清齋讀鼎書，內官扶上畫雲車。壇上月明宮殿閉，仰看星斗禮空虛。
【又】
樓殿層層阿母家，昆侖山頂駐紅霞。笙歌出見穆天子，相引笑看琪樹花。
# 劉長卿
【秋風清】
新安路，人來去。早潮複晚潮，明日知何處。潮水無情亦解歸，自憐長在新安住。
# 韋應物
【三臺令】
不寐倦長更，披衣出戶行。月寒秋竹冷，風切夜窗聲。
# 張薦
【字字雙】
床頭錦衾斑複斑，架上朱衣殷複殷。空庭明月閑複閑，夜長路遠山複山。
# 鵠
【囉嗊曲】
閑向江頭采白蘋，常隨女伴賽江神，眾中不敢分明語，暗擲金錢蔔遠人。
# 戎昱
【採蓮子】
涔陽女兒花滿頭，毿毿同泛木蘭舟。風日暮南湖裡，爭唱菱歌不肯休。
# 李端
【拜新月】
開簾見新月，便即下階拜。細語人不聞，北風吹裙帶。
# 蘇鬱
【步虛詞】
十二樓藏玉堞中，鳳凰雙宿碧芙蓉。流霞淺酌誰同醉，今夜笙歌第幾重。
# 楊巨源
【楊柳枝】
水邊楊柳麹塵絲，立馬煩君折一枝。惟有春風最相惜，殷勤更向手中吹。
# 符載
【甘州歌】
月裡嫦娥不畫眉，只將雲霧作羅衣。不知夢逐青鸞去，猶把花枝蓋面歸。
# 王建
【江南春】
良人朝早半夜起，櫻桃如珠露如水。下堂把火送郎回，移枕重眠曉窗裡。
【字字雙】
宛宛轉轉勝上紗，紅紅綠綠苑中花。紛紛泊泊夜飛鴉，寂寂寞寞離人家。
# 令狐楚
【長相思】
君行登隴上，妾夢在閨中。玉箸千行落，銀床一半空。
【又】
綺席春眠覺，紗窗曉望迷。朦朧殘夢裡，猶自在遼西。
# 李涉
【竹枝詞】
荊門灘急水潺潺，兩岸猿啼煙滿山。渡頭少年應官去，月落西陵望不還。
【又】
巫峽雲開神女祠，綠潭紅樹影參差。不勞戍口初相問，無義灘頭剩別離。
【又】
石壁千重樹萬重，白雲斜掩碧芙蓉。昭君溪上年年月，偏照嬋娟色最濃。
【又】
十二峰頭月欲低，空聆灘上子規啼。孤舟一夜東歸客，泣向東風憶建溪。
【楊柳枝】
錦池江上柳垂橋，風引蟬聲送寂寥。不必如絲千萬縷，只禁離恨兩三條。
【竹枝詞】
十二山晴花盡開，楚宮雙闕對陽臺。細腰爭舞君沉醉，白日秦兵天下來。
# 張仲素
【胡渭州】
亭亭孤月照行舟，寂寂長江萬里流。鄉國不知何處是，雲山漫漫使人愁。
# 劉禹錫
【竹枝詞】
山上層層桃李花，雲間煙火是人家。銀釧金釵來負水，長刀短笠去燒畬。
【楊柳枝】
春江一曲柳千條，二十年前舊板橋。曾與美人橋上別，恨無消息到今朝。
【步虛詞】
阿母種桃雲海際，花落子成二千歲。海風吹折最繁枝，跪捧瓊盤獻天帝。
【又】
華表千年鶴一歸，凝丹為頂雪為衣。星星仙語人聽盡，卻向五雲翻翅飛。
# 白居易
【花非花】
花非花，霧非霧。夜半來，天明去。來如春夢幾多時，去似朝雲無覓處。
【楊柳枝】
兩枝楊柳小樓中，嫋嫋多年伴醉翁。明日放歸歸去後，世間應不要春風。
【又】
柳老春深日又斜，任他飛向別人家。誰能更學孩童戲，尋逐春風捉柳花。
【採蓮子】
菱葉縈波荷颭風，荷花深處小船通。逢郎欲語低頭笑，碧玉搔頭落水中。
【離別難】
綠楊陌上送行人，馬去車回一望塵。不覺別時紅淚盡，歸來無淚可沾巾。
【江南春】
青門柳枝軟無力，東風吹作黃金色。街東酒薄醉易醒，滿眼春愁銷不得。
# 柳宗元
【阿那曲】
漁翁夜傍西岩宿，曉汲清湘燃楚竹。煙銷日出不見人，欸乃一聲山水綠。
# 元稹
【櫻桃歌】
櫻桃花，一枝兩枝千萬朵。花磚曾立摘花人，窣破羅裙紅似火。
# 無名氏
不喜秦淮水，生憎江上船。載兒夫婿去，經歲又經年。
【又】
借問東園柳，枯來得幾年。自無枝葉分，莫恐太陽偏。
【又】
莫作商人婦，金釵當卜錢。朝朝江口望，錯認幾人船。
【又】
那年離別日，只道住桐廬。桐廬人不見，今得廣州書。
【又】
昨日勝今日，今年老去年。黃河清有日，白發黑無緣。
【又】
昨日北風寒，牽船浦裡安。潮來打纜斷，搖櫓始知難。
# 裴夷直
【楊柳枝】
已作綠絲籠曉日，又成飛絮撲晴波。隋家不合栽楊柳，長遣行人春恨多。
# 姚合
【楊柳枝詞】
黃金絲掛粉牆頭，動似顛狂靜似愁。遊客見時心自醉，無因得見謝家樓。
【又】
葉葉如眉翠色濃，黃鶯偏戀語從容。橋邊陌上無人識，雨濕煙和思萬重。
【又】
江上東西離別饒，舊條折盡折新條。亦知春色人將去，猶勝狂風取次飄。
【又】
二月楊花觸處飛，悠悠漠漠自東西。謝家詠雪徒相比，吹落庭前便作泥。
【又】
江亭楊柳折還垂，月照深黃幾樹絲。見說隋堤枯已盡，年年行客怪春遲。
# 施肩吾
【楊柳枝】
傷見路邊楊柳春，一重折盡一重新。今年還折去年處，不送去年離別人。
【步虛詞】
何人步虛南峰頂，鶴唳九天霜月冷。仙詞偶逐東風來，誤飄數聲落塵境。
# 韓琮
【楊柳枝】
梁苑隋堤事已空，萬條猶舞舊春風。那堪更想千年後，誰見楊花入漢宮。
# 何希堯
【柳枝詞】
大堤楊柳雨沈沈，萬縷千條惹恨深。飛絮滿天人去遠，東風無力系春心。
# 朱慶餘
【採蓮子】
隔煙花草遠濛濛，恨個來時路不同。正是停橈相遇處，鴛鴦飛去急流中。
# 張祜
【楊柳枝】
莫折宮前楊柳枝，玄宗曾向笛中吹。傷心日暮煙霞起，無限春愁生翠眉。
【又】
凝碧池邊斂翠眉，景陽臺下綰青絲。那勝妃子朝元閣，玉手和煙弄一枝。
【夢江南】
行吟洞庭句，不見洞庭人。盡日碧江夢，江南紅樹春。
【小秦王】
十指纖纖玉筍紅，雁行輕遏翠弦中。分明似說長城苦，水咽雲寒一夜風。
# 無名氏_2
【金縷曲】
勸君莫惜金縷衣，勸君須惜少年時。有花堪折直須折，莫待無花空折枝。
# 溫庭筠
【玉樓春】
家臨長信往來道，乳燕雙雙拂煙草。油壁車輕金犢肥，流蘇帳曉春雞早。
籠中嬌鳥暖猶睡，簾外落花閑不掃。衰桃一樹近前池，似惜容顏鏡中老。
# 李商隱
【楊柳枝】
含煙惹霧每依依，萬緒千條拂落暉。為報行人休盡折，半留相送半迎歸。
【又】
暫憑樽酒送無憀，莫損愁眉與細腰。人世死前惟有別，春風爭擬惜長條。
# 李玫
【阿那曲】
春草萋萋春水綠，野棠開盡飄香玉。繡嶺宮前鶴髮人，猶唱開元太平曲。
# 盧肇
【楊柳枝】
青鳥泉邊草木春，黃雲塞上是征人。歸來若得長條贈，不憚風霜與苦辛。
# 鄭符
【閑中好】
閑中好，盡日松為侶。此趣人不知，輕風度僧語。
# 段成式
【閑中好】
閑中好，塵務不縈心。坐對當窗木，看移三面陰。
【楊柳枝】
陌上河邊千萬枝，怕寒愁雨盡低垂。黃金穟短人多折，已恨東風不展眉。
【又】
玉樓煙薄不勝芳，金屋寒輕翠帶長。公子驊騮往何處，綠陰堪系紫遊韁。
【又】
微黃才綻未成陰，繡戶珠簾相映深。長恨早梅無賴極，先將春色出前林。
【又】
隋家堤上已成塵，漢將營邊不復春。只向江南並塞北，酒旗相伴惹行人。
# 張希複
【閑中好】
閑中好，幽磬度聲遲。卷上論題肇，畫中僧姓支。
# 魚玄機
【楊柳枝】
朝朝送別泣花鈿，折盡春風楊柳煙。願得西山無樹木，免教人作淚懸懸。
# 薛能
【楊柳枝】
狂似纖腰軟勝綿，自多情態更誰憐。遊人不折還堪恨，拋向橋邊與路邊。
# 高駢
【步虛詞】
青溪道士人不識，上天下天鶴一隻。洞門深鎖碧窗寒，滴露研朱點周易。
# 胡曾
【楊柳枝】
萬里長江一帶開，岸邊楊柳幾千栽。錦帆未落西風起，惆悵龍舟去不回。
# 裴鉶
【失調名】
五原分袂真吳越，燕拆鶯離芳草歇。年少煙花處處春，北邙空恨清秋月。
【阿那曲】
羅袖動香香不已，紅蕖嫋嫋秋煙裡。輕雲嶺下乍搖風，嫩柳池塘初拂水。
# 武昌妓
【楊柳枝】
悲莫悲兮生別離，登山臨水送將歸。武昌無限新栽柳，不見楊花撲面飛。
# 崔道融
【楊柳枝詞】
霧撚煙搓一索春，年年長似染來新。應須喚作風流線，系得東西南北人。
# 吳融
【水調】
鑿河千里走黃沙，浮殿西來動日華。可道新聲是亡國，且貪惆悵後庭花。
# 羅隱
【柳枝詞】
灞岸晴來送別頻，相偎相倚不勝春。自家飛絮猶無定，爭解垂絲絆路人。
【又】
一簇青煙鎖玉樓，半垂闌畔半垂溝。明年更有新條在，繞亂春風卒未休。
# 崔公達
【阿那曲】
晴天霜落寒風急，錦帳羅幃羞更入。秦箏不復續斷弦，回身掩淚挑燈立。
# 姚月華
【阿那曲】
春水悠悠春草綠，對此思君淚相續。羞將離恨向東風，理盡秦箏不成曲。
【又】
與君形影分胡越，玉枕終年對離別。登臺北望煙雨深，回身泣向寥天月。
【又】
梧桐葉下黃金井，橫架轆轤牽素綆。美人初起天未明，手拂銀瓶秋水冷。
【又】
銀燭清尊久延佇，出門入門天欲曙。月落星稀竟不來，煙柳朧朣鵲飛去。
# 司空圖
【浪淘沙】
不必長漂玉洞花，曲中偏愛浪淘沙。黃河卻勝天河水，萬里縈紆入漢家。
【楊柳枝壽杯詞】
樂府翻來占太平，風光無處不含情。千門萬戶喧歌吹，富貴人間只此聲。
【又】
撼晚梳空不自持，與君同折上樓時。春風還有常情處，系得人心免別離。
【又】
灞亭東去徹隋堤，贈別何須醉似泥。萬里往來無一事，便帆輕拂亂鶯啼。
【又】
臺城細仗曉初移，詔賜千官禊飲時。綠帳遠籠清珮響，更曛晴日上龍旗。
【又】
桃源仙子不須誇，聞道惟栽一片花。何似浣紗溪畔住，綠陰相間兩三家。
【又】
偶然樓上卷珠簾，往往長條拂枕函。恰值小娥初學舞，擬偷金縷押春衫。
【又】
池邊影動散鴛鴦，更引微風亂繡床。直待玉窗塵不起，始應金雁得成行。
【又】
稻畦分影向江村，憔悴經霜只半存。昨日流鶯今不見，亂螢飛出照黃昏。
【又】
客淚休沾漢水濱，舞腰羞殺漢宮人。狂風更與回煙帚，掃盡繁花獨佔春。
【又】
遊人莫歎易凋衰，長樂榮枯自有期。看取明年春意動，更于何處最先知。
【又】
昔年行樂及芳時，一上丹梯桂一枝。笑問江頭醉公子，饒君滿把麹塵絲。
【又】
渡頭殘照一行新，獨自依依向北人。莫恨鄉程千里遠，眼中從此故鄉春。
【又】
絮惹輕枝雪未飄，小溪煙束帶危橋。鄰家女伴頻攀折，不覺回身罥翠翹。
【又】
處處縈空百萬枝，一枝枝好更題詩。隔城遠岫招行客，便與朱樓當酒旗。
【又】
錦城分得映金溝，兩岸年年引勝遊。若似松篁須帶雪，人間何處認風流。
【又】
日暖津頭絮已飛，看看還是送君歸。莫言萬緒牽愁思，緝取長繩系落暉。
【又】
大堤時節近清明，霞襯煙籠繞郡城。好是梨花相映處，更勝松雪日初晴。
【又】
聖主千年樂未央，禦溝金翠滿垂楊。年年織作升平字，高映南山獻壽觴。
【楊柳枝】
陶家五柳簇衡門，還有高情愛此君。何處更添詩境好，新蟬欹枕每先聞。
【又】
數枝珍重蘸滄浪，無限塵心暫免忙。煩暑若和煙露裛，便同佛手灑清涼。
【步虛詞】
阿母親教學步虛，三元長遣下蓬壺。雲韶韻俗停瑤瑟，鸞鶴飛低拂寶爐。
# 聶夷中
【烏夜啼】
眾鳥各歸枝，烏烏爾不棲。還應知妾恨，故向綠窗啼。
# 王貞白
【楊柳枝】
枝枝交影鎖長門，嫩色曾沾雨露恩。鳳輦不來春欲盡，空留鶯語到黃昏。
【又】
水殿年年占早芳，柔條風裡禦爐香。如今萬乘多巡狩，輦路無陰綠草長。
【又】
嫩葉初齊不耐寒，風和時拂玉欄幹。征人去日曾攀折，泣雨傷春翠黛殘。
# 韓偓
【憶眠時】
憶眠時，春夢困騰騰。輾轉不能起，玉釵垂枕棱。
【又】
憶行時，背手挼金雀。斂笑慢回頭，步轉闌幹角。
【又】
憶去時，向月遲遲行。強語戲同伴，圖郎聞笑聲。
【生查子】
侍女動妝奩，故故驚人睡。那知本未眠，背面偷垂淚。
懶卸鳳凰釵，羞入鴛鴦被。時複見殘燈，和煙墜金穗。
【又】
秋雨五更頭，桐竹鳴騷屑。卻似殘春間，斷送花時節。
空樓雁一聲，遠屏燈半滅。繡被擁嬌寒，眉山正愁絕。
【謫仙怨】
春樓處子傾城，金陵狎客多情。朝雲暮雨會合，羅襪繡被逢迎。
華山梧桐相覆，蠻江豆蔻連生。幽歡不盡告別，秋河悵望平明。
【又】
一燈前雨落夜，三月盡草青時。半寒半暖正好，花開花謝相思。
惆悵空教夢見，懊惱多成酒悲。紅袖不幹誰會，揉損聯娟澹眉。
【又】
此間青草更遠，不唯空繞汀洲。那裡朝日才出，還應先照西樓。
憶淚因成恨淚，夢游常續心遊。桃源洞口來否，絳節霓旌久留。
【玉合】
羅囊繡，兩鳳凰，玉合雕雙鸂鶒。中有蘭膏漬紅豆，每回拈著長相憶。長相憶，經幾春？人悵望，香氤氳。開緘不見新書跡，帶粉猶殘舊淚痕。
【金陵】
風雨蕭蕭，石頭城下木蘭橈。煙月迢迢，金陵渡口去來潮。自古風流皆暗銷，才魂妖魂誰與招？彩箋麗句今已矣，羅襪金蓮何寂寥。
【木蘭花】
絕代佳人何寂寞，梨花未發梅花落。東風吹雨入西園，銀線千條度虛閣。
臉粉難勻蜀酒濃，口脂易印吳綾薄。嬌饒意態不勝羞，願倚郎肩永相著。
# 孫魴
【楊柳枝】
靈和風暖太昌春，舞線搖絲向昔人。何似曉來江雨後，一行如畫隔遙津。
【又】
彭澤初栽五樹時，只應閑看一枝垂。不知天意風流處，要與佳人學畫眉。
【又】
暖傍離亭靜拂橋，入流穿檻綠陰搖。不知落日誰相送，魂斷千條與萬條。
【又】
春來綠樹遍天涯，未見垂楊未可誇。晴日萬株煙一陣，閑坊兼是莫愁家。
【又】
十首當年有舊詞，唱青歌翠幾無遺。未曾得向行人道，不謂離情莫折伊。
【又】
小眉初展綠條稠，露壓煙濛不自由。莫是折來偏屬意，依稀相似是風流。
【又】
九衢春霽濕雲凝，著地毿毿礙馬行。擬折無端拋又戀，亂穿來去羨黃鶯。
【又】
千樹陰陰蓋禦溝，雪花金穗思悠悠。先朝事後應無也，惟是荒根逐碧流。
【又】
搖盪和風恃賴春，蘸流遮路逐年新。顛狂絮落還堪恨，分外欺淩寂寞人。
【又】
暖催春促吐芳芽，伴雨從風處處斜。莫道玄功無定配，不然爭得見桃花。
# 釋齊己
【楊柳枝】
鳳樓高映綠陰陰，凝碧多含雨露深。莫謂一枝柔軟力，幾曾牽破別離心。
【又】
穠低似中陶潛酒，軟極如傷宋玉風。多謝將軍繞營種，翠中閑卓戰旗紅。
【又】
高僧愛惜遮江寺，遊子傷殘露野橋。爭似著行垂上苑，碧桃紅杏對搖搖。
【又】
館娃宮畔響廊前，依託吳王養翠煙。劍去國亡臺殿毀，卻隨紅樹噪秋蟬。
# 陳陶
【水調詞】
黠虜迢迢未肯和，五陵年少重橫戈。誰家不結空閨恨，玉箸闌幹妾最多。
【又】
羽管慵調怨別離，西園新月伴愁眉。容華不分隨年去，獨有妝樓明鏡知。
【又】
憶餞良人玉塞行，梨花三見換啼鶯。邊場豈得勝閨閣，莫逞雕弓過一生。
【又】
惆悵江南早雁飛，年年辛苦寄寒衣。征人豈不思鄉國，只是皇恩未放歸。
【又】
水閣蓮開燕引雛，朝朝攀折望金吾。聞道磧西春不到，花時還憶故園無。
【又】
自從清野戍遼東，舞袖香銷羅幌空。幾度長安發梅柳，節旄零落不成功。
【又】
長夜孤眠倦錦衾，秦樓霜月苦邊心。征衣一倍裝綿厚，猶慮交河雪凍深。
【又】
瀚海長征古別離，華山歸馬是何時。仍聞萬乘尊猶屈，裝束千嬌嫁郅支。
【又】
沙塞依稀落日邊，寒宵魂夢怯山川。離居漸覺笙歌懶，君逐嫖姚已十年。
【又】
萬里輪臺音信稀，傳聞移帳護金微。會須麟閣留蹤跡，不斬天驕莫議歸。
# 孟昶
【玉楼春】
冰肌玉骨清无汗，水殿风来暗香满。绣帘一点月窥人，欹枕钗横云鬓乱。
起来琼户启无声，时见疏星渡河汉。屈指西风几时来，只恐流年暗中换。
# 徐铉
【柳枝词】
把酒凭君唱柳枝，也从丝管递相随。逢春只合朝朝醉，记取秋风落叶时。
【又】
南园日暮起春风，吹散杨花雪满空。不惜杨花飞也得，愁君老尽脸边红。
【又】
陌上朱门柳映花，帘钩半卷绿阴斜。凭郎暂驻青骢马，此是钱塘小小家。
【又】
夹岸朱栏柳映楼，绿波平幔带花流。歌声不出长条密，忽地风回见彩舟。
【又】
老大逢春总恨春，绿杨阴里最愁人。旧游一别无因见，嫩叶如眉处处新。
【又】
濛濛堤畔柳含烟，疑是阳和二月天。醉里不知时节改，漫随儿女打秋千。
【又】
水阁春来乍减寒，晓妆初罢倚栏干。长条乱拂春波动，不许佳人照影看。
【又】
柳岸烟昏醉里归，不知深处有芳菲。重来已见花飘尽，唯有黄莺啭树飞。
【又】
此去仙源不是遥，垂杨深处有朱桥。共君同过朱桥去，索映垂杨听洞箫。
【又】
暂别扬州十度春，不知光景属何人。一帆归客千条柳，肠断东风扬子津。
【又】
仙乐春来按舞腰，清声偏似傍娇饶。应缘莺舌多情赖，长向双成说翠条。
【又】
凤笙临槛不能吹，舞袖当筵亦自疑。唯有美人多意绪，解依芳态画双眉。
【柳枝詞】
金馬辭臣賦小詩，梨園弟子唱新詞。君恩還似東風意，先入靈和蜀柳枝。
【又】
百草千花共待春，綠楊顏色最驚人。天邊雨露年年在，上苑芳華歲歲新。
【又】
長愛龍池二月時，毿毿金線弄春姿。假饒葉落枝空後，更有梨園笛裡吹。
【又】
綠水成文柳帶搖，東風初到不鳴條。龍舟欲過偏留戀，萬縷輕絲拂禦橋。
【又】
百尺長條婉曲塵，詩題不盡畫難真。憑君折向人間種，還似君恩處處春。
【又】
風暖雲開晚照明，翠條深映鳳凰城。人間欲識靈和態，聽取新詞玉管聲。
【又】
醉折垂楊唱柳枝，金城三月走金羈。年年為愛新條好，不覺蒼華也似絲。
【又】
新春花柳競芳姿，偏愛垂楊拂地枝。天子遍教詞客賦，宮中要唱洞簫詞。
【又】
凝碧池頭蘸翠漣，鳳凰樓畔簇晴煙。新詞欲詠知難詠，說與雙成入管弦。
【又】
侍從甘泉與未央，移舟偏要近垂楊。櫻桃未綻梅花老，折得柔條百尺長。
【拋球樂】
歌舞送飛球，金觥碧玉籌。管弦桃李月，簾幕鳳凰樓。一笑千場醉，浮生任白頭。
【又】
灼灼桃花枝，紛紛度畫旗。不知紅燭下，照見彩球飛。借勢因期克，巫山暮雨歸。
# 李煜
【柳枝】
風情漸老見春羞，到處消魂感舊遊。多謝長條似相識，強垂煙態拂人頭。
# 無名氏_3
【回紇】
曾聞瀚海使難通，幽閨少婦罷裁縫。緬想邊庭征戰苦，誰能對鏡治愁容。久戍人將老，須臾變作白頭翁。
【石州】
自從君去遠巡邊，終日羅幃獨自眠。看花情轉切，攬鏡淚如泉。一自離君後，啼多雙臉穿。何時狂虜滅，免得更留連。
# 無名氏_4
【小秦王】
柳條金嫩不勝鴉，青粉牆頭道韞家。燕子不來春寂寞，小窗和雨夢梨花。
# 無名氏_5
【醉公子】
昨日春園飲，今朝倒接䍦。誰人扶上馬，不省下樓時。
# 無名氏_6
【楊柳枝】
朝朝車馬如蓬轉，處處江山待客歸。若使人間少離別，楊花應合過春飛。
# 無名氏_7
【三臺詞】
雁門山上雁初飛，馬邑闌中馬正肥。日旰山西逢驛使，殷勤南北送征衣。
# 無名氏_8
【阿那曲】
玉漏聲長燈耿耿，東牆西牆時見影。月明窗外子規啼，忍使孤魂愁夜永。
# 無名氏_9
【塞姑】
昨日盧梅塞口，整見諸人鎮守。都護三年不歸，折盡江邊楊柳。
# 無名氏_10
【涼州歌】
一去遼陽系夢魂，忽傳征騎到中門。紗窗不肯施紅粉，徒遣蕭郎問淚痕。
# 無名氏_11
【踏陽春】
踏陽春，人間二月雨和塵。陽春蹋盡西風起，腸斷人間白髮人。
# 無名氏_12
【柘枝引】
將軍奉命即須行，塞外領強兵。聞道烽煙動，腰間寶劍匣中鳴。
# 無名氏_13
【水調歌】
平沙落日大荒西，隴上明星高複低。
孤山幾處看烽火，壯士連營候鼓鼙。
【水調歌】
猛將關西意氣多，能騎駿馬弄雕戈。
金鞍寶鉸精神出，笛倚新翻水調歌。
【水調歌】
王孫別上綠珠輪，不羨名公樂此身。
戶外碧潭春洗馬，樓前紅燭夜迎人。
【水調歌】
隴頭一段氣長秋，舉目蕭條總是愁。
只為征人多下淚，年年添作斷腸流。
【水調歌】
雙帶仍分影，同心巧結香。不應須換彩，意欲媚濃妝。
【水調歌】
細草河邊一雁飛，黃龍關裡掛戎衣。
為受明王恩寵甚，從事經年不復歸。
【水調歌】
錦城絲管日紛紛，半入江風半入雲。
此曲只應天上去，人間能得幾回聞。
【水調歌】
昨夜遙歡出建章，今朝綴賞度昭陽。
傳聲莫閉黃金屋，為報先開白玉堂。
【水調歌】
日晚笳聲咽戍樓，隴雲漫漫水東流。
行人萬里向西去，滿目關山空恨愁。
【水調歌】
千年一遇聖明朝，願對君王舞細腰。
乍可當熊任生死，誰能伴鳳上雲霄。
【水調歌】
閨燭無人影，羅屏有夢魂。近來音耗絕，終日望君門。
【涼州歌】
漢家宮裡柳如絲，上苑桃花連碧池。聖壽已傳千歲酒，天文更賞百僚詩。
【涼州歌】
朔風吹葉雁門秋，萬里煙塵昏戍樓。征馬長思青海北，胡笳夜聽隴山頭。
【涼州歌】
開篋淚沾襦，見君前日書。夜臺空寂寞，猶見紫雲車。
【涼州歌】
三秋陌上早霜飛，羽獵平田淺草齊。錦背蒼鷹初出按，五花驄馬喂來肥。
【涼州歌】
鴛鴦殿裡笙歌起，翡翠樓前出舞人。喚上紫微三五夕，聖明方壽一千春。
【伊州歌】
秋風明月獨離居，蕩子從戎十載餘。征人去日殷勤屬，歸雁來時數寄書。
【伊州歌】
彤闈曉辟萬鞍回，玉輅春遊薄晚開。渭北清光搖草樹，州南嘉景入樓臺。
【伊州歌】
聞道黃花戍，頻年不解兵。可憐閨裡月，偏照漢家營。
【伊州歌】
千里東歸客，無心憶舊遊。掛帆遊白水，高枕到青州。
【伊州歌】
桂殿江烏對，雕屏海燕重。只應多釀酒，醉罷樂高鐘。
【伊州歌】
千門今夜曉初晴，萬里天河徹帝京。璨璨繁星駕秋色，棱棱霜氣韻鐘聲。
【伊州歌】
長安二月柳依依，西出流沙路漸微。閼氏山上春光少，相府庭邊驛使稀。
【伊州歌】
三秋大漠冷溪山，八月嚴霜變草顏。卷旆風行宵渡磧，銜枚電掃曉應還。
【伊州歌】
行樂三陽早，芳菲二月春。閨中紅粉態，陌上看花人。
【伊州歌】
君住孤山下，煙深夜徑長。轅門渡綠水，游苑繞垂楊。
【陸州歌】
分野中峰變，陰晴眾壑殊。欲投人處宿，隔浦問樵夫。
【陸州歌】
共得煙霞徑，東歸山水遊。蕭蕭望林夜，寂寂坐中秋。
【陸州歌】
香氣傳空滿，妝花映薄紅。歌聲天仗外，舞態禦樓中。
【陸州歌】
樹發花如錦，鶯啼柳若絲。更逢歡宴地，愁見別離時。
【陸州歌】
明月照秋葉，西風響夜砧。強言徒自亂，往事不堪尋。
【陸州歌】
坐對銀釭曉，停留玉箸痕。君門常不見，無處謝前恩。
【陸州歌】
曙月當窗滿，征人出塞遙。畫樓終日閉，清管為誰調。
全唐五代詞
# 禅门十二时
【又】
夜半子。夜半子。众生重重萦俗事。不能惮定自观心，何日得悟真如理。
豪强富贵暂时间，究竟终归不免死。非论我辈是凡夫，自古君王亦如此。
【又】
雞鳴醜。雞鳴醜。不分年紀侵蒲柳。忽然明鏡照用看，頓覺紅顏不如舊。
頭鬢蒼茫面複皺，眼暗匡量漸加愁。不覺無常日夜催，即看強梁那可久。
【又】
平旦寅。平旦寅。智惠莫與色為親。斷除三障及三業，遠離六賊及六塵。
金玉滿室非是寶，忍辱最是無價珍。男子女人行此事，不染生死免沉淪。
【又】
日出卯。日出卯。濁惡世界多煩惱。欲得當來證果因，棄舍榮華急修道。
隨時麻褐且充體，錦鋪羅衣莫將好。如來尚自入涅槃，凡夫宿業誰能保。
【又】
食時辰。食時辰。六賊輪回不識珍。自恨長生閻浮提，恒為怨魔會須勤。
眾生在俗須眼利，莫著沉淪守迷津。跋提河邊洗罪垢，菩提樹下證成真。
【又】
隅中巳。隅中巳。所恨流浪俱生死。法船雖達涅槃城，二鼠四蛇從後至。
人身猶如水上泡，無常煞鬼忽然至。三日病臥死臨頭，善惡二業終難避。
【又】
正南午。正南午。人命猶如草頭露。火急努力勤修補，第一莫貪自迷誤。
閻羅伺命難求囑，積寶淩天無用處。若其放慢似尋常，歷劫哀哉自身苦。
【又】
日昳未。日昳未。眾生稟性惟求利。孰知猛火逼燃來，不解將身遠相避。
無心讀誦大乘經，執著慳貪懷思意。一朝無常死王催，騰身直入鑊湯裡。
【又】
晡時申。晡時申。慈悲喜舍最為真。被他打罵恒忍辱，當來獲得菩提因。
皮骨肉體終莫惜，法水時時得潤身。一切煩惱漸輕微，解脫逍遙出六塵。
【又】
日入酉。日入酉。觀看榮華實不久。劫石尚自化為塵。富貴那能得長壽。
愚人不悟守迷津，專愛殺生並好酒。無常不肯與人期，地獄刀山長劫受。
【又】
黃昏戌。黃昏戌。冥路幽深暗如漆。牛頭獄卒把鐵杈。罪人一入無時出。
智者聞聲心膽驚，行人思量莫論失。欲得當來避險路，勤修般若波羅蜜。
【又】
人定亥。人定亥。罪福總是天曹配。善因惡業自相隨，臨渴掘井終難悔。
榮華恰似風中燭，眼裡貪色大癡昧。一朝冷落臥黃沙，百年富貴知何在。
# 維摩五更轉
【又】
一更初。一更初。醫王設教有多途。維摩權疾徙方丈，蓮花寶相坐街衢。
【又】
二更淺。二更淺。金粟如來巧方便。室包乾像掌擎山，示有妻兒常厭患。
【又】
三更深。三更深。釋迦演法語同音。聽聞隨類皆得解，觀根為說稱人心。
【又】
四更至。四更至。月面毫光千道起。有學無學萬餘人，助佛弘宣一大事。
【又】
五更曉。五更曉。將明佛國先有兆。一蓋之中千土呈，十方世界俱能照。
# 十二時
【又】
平旦寅。了了輪回受苦辛。含全□□□□□。意識參雜有數人。
【又】
日出卯。令□□□□□□。門外三車不用論，□□□□□□□。
【又】
食時辰。無明花發幾時新。□聲□□□□□，隨運貪生恣苦因。
【又】
隅中巳。□□□□□□□。故知擊浪風勢驚，□□□□□□□。
【又】
正南午。般若之船能救苦。□□□□□□□，得達彼岸舍舟船。
【又】
日昳未。將知二境如□□。□□□□□□□，毀譽不動如須彌。
【又】
晡時申。終取如來□□□。□□□□□□□，火威停爐□□□。
【又】
日入酉。世諦榮華應不久。但拯無明不染心，則與諸佛為心首。
【又】
黃昏戌。自有心中如惠日。但知識得涅槃城，則是般若波羅蜜。
【又】
人定亥。眾生久被無明蓋。一往沉淪苦海中，此度出離生死海。
【又】
夜半子。發願無明心不起。若知煩惱是菩提。則是火宅離生死。
【又】
雞鳴醜。故知佛性人人有。若知萬象悉皆空，則知佛性得成就。
# 無相五更轉
【又】
一更淺。眾要諸緣何所遣。但依政觀且□□，念念真如方可顯。
【又】
二更深。菩提妙理誓探尋。曠徹清虛無去住，證得如如平等心。
【又】
三更半。宿昔塵勞從此斷。先除過現未來因，栰喻成規超彼岸。
【又】
四更遷。定惠雙行出蓋纏。了見色空圓淨體，潤如戒月瑩晴天。
【又】
五更催。佛日凝然妙境開。超透四禪空寂處。相應一念見如來。
# 荷澤和尚五更轉
【又】
一更初。涅槃城裡見真如。妄想是空非有實，不言為有不言無。
非垢淨，離空虛。莫作意，入無餘。了性即知當解脫，何勞端坐作功夫。
【又】
二更催。知心無念是如來。妄想是空非有實，□□山上不勞梯。
頓見境，佛門開。寂滅樂，是菩提。□□□燈恒普照，了見馨香無去來。
【又】
三更深。無生□□坐禪林。內外中間無處所，魔軍自滅不來侵。
莫作意，勿凝心。任自在，離思尋。般若本來無處所，作意何時悟法音。
【又】
四更闌。□□□□□□□。□□共傳無作法，愚人造化數數般。
易不易，難不難。□礻殳似，本來禪。若悟刹那應即見，迷時累劫暗中觀。
【又】
五更分。淨體由來無我人。黑白見知而不染，遮莫青黃寂不論。
了了見，的知真。隨無相，離緣因。一切時中常解脫，共俗和光不染塵。
# 水鼓子
【又】
□□□□□□□，□□□□看新圖。教坊因進翻來曲，□□□□□□□無。
【又】
降誕宮中呼萬歲，此時長慶退雲飛。銀台門外多車馬，盡是公卿進禦衣。
【又】
朝廷賞罰不逡巡，宣事書家出閣頻。當日進黃聞數紙，即憑酬答有功人。
【又】
中書奉敕當時行。盡集朝官入大明。遠國戎夷修下禮，聖朝天子得蕃情。
【又】
內宴功臣有舊儀。會寧陳設是恩私。伶人奏語龍墀上，如說三皇五帝時。
【又】
君王閒靜欲聽歌。西面銀台課事多。恩澤不曾遣草木，朝來三度進熹和。
【又】
孔雀知恩無意飛。開籠任性在宮闈。裁人亦見輕羅錦，欲取金毛繡舞衣。
【又】
寒更絲竹轉泠泠。月過猶殘色在庭。坐上司天封狀入，西方初見老人星。
【又】
掖庭能織禦衣人。福尺襟襴盡可身。鬥染□□顏色好，水波紋裡隱龍鱗。
【又】
秋月君王多獵去，飛龍□□□□歸。承恩好馬香湯洗，猶恐輕塵汙禦衣。
【又】
中使先□□□□，春明樓上馬蹄聲。宮人各各懸弓箭，欲向君前鬥□□。
【又】
春天日色正光輝。欲得新鷹近眼飛。珠殿少風塵□□，□□□上繡簾衣。
【又】
新候恩光日日臨。宮中咒願意皆深。嬪妃□□□□□，綴著春人當背心。
【又】
上方外案收狐兔，教獵宮中貴在□。□□□君王□院，近聞中尉進花鷹。
【又】
春時□□宴文王，弄戲千般賞□□。移卻禦樓東畔屋，少陽宮裡鬥雞場。
【又】
花開欲幸教坊時，桃□□令隔宿知。聞出內家新舞女，翰林別進柘枝詞。
【又】
新殿中庭索柱□，府家躬進少書懷。開花展回頭望，金作闌幹玉砌階。
【又】
美人背看內園中，猶自風流著褪紅。為睹金針爭百草。急行遣□玉瓏璁。
【又】
生衣勿進緊紋紗。當背□連一朵花。宣下當時休遣織，近來宮裡斷奢華。
【又】
日晚中人走馬來。宮門處處遣交開。傳聲亦過排軍使，祗候君王打獵回。
【又】
新進橋瓦是黃檀。聞道朝來退玉鞍。不信匠人能巧取，天生曲處是龍盤。
【又】
春天暖日會妃嬪。各各梳頭出樣新。鵲語下階爭跪拜，願令恩澤勝傍人。
【又】
中國常依禮樂經。遠番無不進王庭。昆侖信物犀腰帶。盡是通天鳥獸形。
【又】
美女承恩賜好梅，銀絲籠子不教開。宮棋贏得人將去，卻進君王道賭來。
【又】
牡丹昨日吐深紅。移向新城殿院中。欲得且留顏色好，每窠皆著碧紗籠。
【又】
欲得藏鉤語少多，嬪妃宮女任相和。每朋一百人為定，遣賭三千疋彩羅。
【又】
兩朋高語任爭籌。夜半君王與打鉤。恐欲天明催促漏，贏朋先起舞纏頭。
【又】
批答封章不再尋，少年宣史稱君心。近來暗讀羲之帖，學得行書似翰林。
【又】
內家供應萬般齊。無欲宮門使檢題。尚食為盤三百面，引行先托一株犀。
【又】
隨他女伴賞春時。走下階來獨自遲。行把短紅毛拂子，弄鶯拋在百花枝。
【又】
夜飲宮人總醉醒，起來逢下在中庭。金爐排火珠簾外，每處曨曨真獸形。
【又】
盡喜秋時淨潔天。愛行尋遍繞宮泉。才人願得荷花弄，魚藻池頭爭上船。
【又】
百司供擬甚紛紜。丹鳳重修了奏聞。明日禁兵階立仗，金鵝襖子賜將軍。
【又】
寒光憔悴暖光繁。推曆今朝是歲元。宮裡玉釵長一尺，人人頭上戴春幡。
【又】
先換音聲看打球。獨教菊部在春樓。不排次第排恩澤，把板宮人立上頭。
【又】
寒食兩朋坊內宴，朝來排□為清明。飛龍更取□州馬，催促球場下踏城。
【又】
不出閨闈三四年。捲簾唯見四時天。如今歌舞渾新去，爭得君王喚眼前。
【又】
君王欲幸九成宮。便著羅衣換大紅。聞道教坊新逐鶻，莫交鸚鵡出金籠。
【又】
琵琶輪撥紫檀槽。弦管初張調鼓高。理曲遍來雙腋弱，教人把筋喂櫻桃。
# 十二月歌
【又】
正月孟春春漸暄。狂夫壹別經數年。無端嫁得長征婿，教妾尋常獨自眠。
【又】
二月仲春春已熱。自別征夫實難掣。征人一去到三秋，黃鳥窗邊喚新月。也也也也。
【又】
三月季春春遽暄。忽念遼陽愁轉難。賤妾思君腸欲斷。君何無行不歸還。
【又】
四月孟夏夏漸熟。忽憶征君無時節。妾今猶在舊日靜，君何不憶妾心竭。也也也也。
【又】
五月仲夏夏盛熱，忽憶征人愁更發。一步一望隴山東。忽見君□愁似結。
【又】
六月季夏夏共同。妾亦情如對秋風。□容日日賓胡月，後園春樹□□□。
【又】
七月孟秋秋已涼。寒雁南飛數萬行。賤妾思君腸欲斷，□□□□□不□。
【又】
八月仲秋秋已闌。日日愁君行路難。妾願秋胡速相見，□□□□□□□。
【又】
九月季秋秋欲末，忽憶征君無時節。鴛鴦錦被冷如冰，與向將□□□□。
【又】
十月孟冬冬漸寒。今尚紛紛雪敷山。琴瑟別君盡進罷，愁君作客在□□。
【又】
十一月仲冬冬嚴寒。幽閏獨坐綠窗前。戰袍緣何不開領，愁君肥瘦恐嫌寬。
【又】
十二月季冬冬極寒。晝夜愁君臥不安。枕函盝子無人見，忽憶征君愁□□。
# 泛龙舟词
春風細雨沾衣濕，何時恍忽憶揚州。南至柳城新造口，北對蘭陵孤驛樓。
回望東西二湖水，複見長江萬里流。白鶴雙飛出溪壑，無數江鷗水上游。(泛龍舟，游江樂)。

# 水調詞
李江搖曳大川冥。天闕聲名發夢思。孤帷北望呈心遠，不及南山獻樹時。
為言無谷還逢穀，將作無山更有山。馬困時時索鞍揭，人乏往往投樹攀。
# 乐世词
失群孤雁獨連翩。半夜高飛在月邊。霜多雨濕飛難進，蹔借荒田一宿眠。
# 十二時_2
【又】
夜半子。夜半子（下闕）
【又】
雞鳴醜。雞鳴醜。寶積發心中夜後。啟問如來不獨行，五百之中為上首。
天將曙，命無垢。與君今為不請友。言談恐未成寶經，所以相印傳金口。
【又】
平旦寅。平旦寅。毗耶長者半千人。俱持寶蓋來相詣，維摩托疾有其因。
從托疾，何所因。將明佛土有靈真。料取世尊必問疾，從茲折伏大聲聞。
【又】
日出卯。日出卯。聲聞弟子如來告。汝往維摩問因緣。出來皆說無詞報。
有何遇，無詞報。舍利林間豈為道。含嗔元是大菩提，何時宴坐除煩惱。
【又】
食時辰。食時辰。迦葉頭陀偏乞貧。須菩提持缽見居士，舍貧從富被呵嗔。
一從富，一從貧。兩皆住著心不勻。但知取食無高下，自然即是法真身。
【又】
隅中巳。隅中巳。文殊忽然承聖旨。往問維摩疾病因，相逢皆不談真理。
談真理，聞法喜。不來而來何屆此。二士法性元本同，無所從來複無至。
【又】
正南午。正南午。文殊問疾維摩與。維摩問疾貪愛生，眾生疾損我還愈。
妄有疾，真無愈。不要尋思始覺悟。本性元來無損增，祗為迷途有言語。
【又】
日昳未。日昳未。居士室中天女侍。聲聞神變不知他，舍利懷慚花不墜。
花不落，心有畏。無明相中妄生二。將知未曉法性空，滯此空花便為恥。
【又】
晡時申。晡時申。光明童子到城門。借問道場何所是，維摩報到直心人。
佛觀侍，阿難雲。如來有疾要醫身。持缽乞乳呵令去，慎莫教他外道聞。
【又】
日入酉。日入酉。須菩提解空不著有。尼乾是汝本來師，塵勞與魔共一手。
不著空，不住有。不斷貪嗔不離垢。不見佛僧可取食，若能如此無靜咎。
【又】
黃昏戌。黃昏戌。問疾還到阿那律。稽首推辭我不任，天眼不真被呵叱。
維摩詰，問彌勒。一生受記何時得。未來未至不住今，正位之中無歇息。
【又】
人定亥。人定亥。湍波澄澄清淨海。更不回流生死河，永別泥犁辭渴愛。
辭渴愛，歸妙海。取捨之心俱窒礙。不空不有不處中，若能如此真三昧。
# 普勸四眾依教修行
【又】
雞鳴醜。雞鳴醜。曙色才能分戶牖。富者高眠醉夢中，貧人已向塵埃走。
【又】
或城隍，或村藪。矻矻波波各營構。下床開眼是欺謾，舉意用心皆過咎。
【又】
或刀尺，或秤鬥。增減那容誇眼手。只知勞役有為身，不曾戒約無厭口。
【又】
吃腥膻，飲醲酒。業障癡心難化誘。也知寺裡講筵開，卻趁尋春玩花柳。
【又】
命親鄰，屈朋友。撫掌高歌飲醲酎。為言恩愛永團圓，將謂榮華不衰朽。
【又】
妻子情，終不久。只是生存乍親厚。未容三日病纏綿，隈地憎嫌百般有。
【又】
囑親情，托姑舅。房臥資財暗中袖。更若夫妻氣不和，乞求得病誰相救。
【又】
兄弟亡，男女幼。財物是他為主首。每逢齋七尚推忙，更肯追修添福祐。
【又】
平旦寅，天漸曉。鐘鼓滿城驚宿鳥。萬戶千門悉喧喧，九陌六街人浩浩。
【又】
或公私，或營討。不揀高低皆擾擾。一生多是聚眉愁，百年少見開顏笑。
【又】
只知生，不知老。憂活憂家常苦惱。不信頭中白髮生，憑君自把青銅照。
【又】
火宅忙，何日了。朽樹臨崖看即倒。只憂閒事不憂身，蹉跎不覺無常到。
【又】
葬荒郊，安宅兆。古柏寒松蔭荒草。津梁險路一無憑，合眼沉淪三惡道。
【又】
大丈夫，自支料。不用交人再三道。七十歲人猶自稀，何須更作千年調。
【又】
莫任運，要思忖。也須自覓些些穩。如今一向為生涯，前程將甚為支准。
【又】
要慈悲，莫慳吝。小小違情但含忍。聽法聞經勉力為，持齋念佛加精進。
【又】
今日言，是衷懇。萬計頭頭相接引。就中孤露要安存，切是臨危莫相損。
【又】
自知非，須識分。步步無常漸相近。自家身事自家修，別人誰肯相哀憫。
【又】
抱忠貞，行孝順。無利之談休話論。但將好事讓他人，早晚僂儸勝百鈍。
【又】
見師僧，要參問。莫慢身心須戒慎。信喻之人若到來，為君雪出輪回本。
【又】
日出卯。人浩浩。丹焰金煙生浩渺。才將曙色襯三山，漸曉微明光八表。
【又】
動行人，飛宿鳥。初爍峰巒漸溪沼。生成萬物力能深，開坼千花功不小。
【又】
利雖多，害不少。說著門徒須痛惱。能令淥發作蒼筤，巧使紅顏成暮草。
【又】
孕者生，壽者夭。壯氣英雄被侵老。古來美貌是潘安，誰免無常暗侵耗。
【又】
上三皇，下四皓。潘岳美容彭壽老。八元八俊葬丘陵。三傑三良掩荒草。
【又】
鬥文才，逞詞藻。三篋五車何足討。盡推松柏有堅貞，也被消磨見枯槁。
【又】
實愁人，麽生好。只有回心歸聖道。慈悲喜舍離慳貪，忍辱柔和除倨傲。
【又】
少誅求，莫奸巧。業報總由心所造。但斷貪嗔及癡慢，便是如來無漏教。
【又】
見善人，相仿效。利益之門須愛樂。貪財嗜色險巇人，也莫嫌他莫嘲笑。
【又】
自恬和，舍喧鬧。息意忘緣真要妙。依前不改舊時心，萬劫輪回何日了。
【又】
食時辰，若時節。善女善男聽我說。不論店肆與人家，多是烹炮啖腥血。
【又】
或豬羊，或魚鱉。盡向此時遭剸割。鰭鱗剉落口猶開，肝肚攜來氣全熱。
【又】
或渾炮，或細切。盡逞無明恣餐啜。教他忍苦受刀砧，猶嫌不美情無悅。
【又】
痛一般，命無別。爭不教他抱冤結。業鏡無情下待君，此時巧妙難分雪。
【又】
閻魔王，親斷決。一一招當敢抵揭。不論銖兩總還他，如此相讎幾時歇。
【又】
縱為人，神氣劣。知命多災形困惙。爭如蔬素遣饑腸，免被冤家隨後撮。
【又】
況此身，如聚沫。終是無常歸壞滅。暫時光膩與肥充，兩日不安瘦如刮。
【又】
中和年，閏三月。饑餓人民遞相殺。或是父子相窺圖。到此恩親皆斷絕。
【又】
饑火侵，難制遏。道俗僧尼無揀別。若非尖刃陌心穿，即是長槍胸上剟。
【又】
熱油澆，沸湯潑。號訴求其誰睬聒。貪饕之意若豺狼，惡毒之心似羅刹。
【又】
我此言，真實勸。只要人聞心改徹。自茲直到佛涅槃，洗滌身心交淨潔。
【又】
罪誰無，要猛烈。一懺直教如沃雪。求生浮土禮彌陀，九品花中常快活。
【又】
隅中巳，時最善。勝事皆從此時辦。一是如來持缽時。二當大眾經行散。
【又】
純陀供，香積飲。法會齋筵陳供獻。州州梵刹扣金鐘，處處道場排玉饌。
【又】
或平安，或追薦。肅肅高僧離竹院。起草蔟成鸞鳳台，霜箋鏤作蓮花碗。
【又】
備果花，懸蓋傘。玉像金容光煥爛。神只之類沐珍羞，鴉鳥已來皆飽滿。
【又】
利存亡，益家眷。凡是有求皆滿願。不唯禳卻萬般災，兼乃蠲除千戶難。
【又】
賓頭盧，大羅漢。應供此時天下遍。如斯施設益群生，總是如來巧方便。
【又】
彌陀國，兜率院。要去何人為障難。十齋八戒有功勞，六道三途無系絆。
【又】
佛法中，須用意。得此人身豈容易。若落邊方下賤中，佛道師僧永難值。
【又】
難後人，須慶喜。百分之人無一二。幸於亂世遇彌陀，又喜殘年逢法會。
【又】
學持齋，究經義。親近大乘生惠智。夜夜長燃照佛燈，朝朝勤換淹花水。
【又】
念觀音，持勢至。一串數珠安袖裡。目前災難不能侵，臨終又如眠相睡。
【又】
利益言，須切記。功果教君不虛棄。若非淨上禮彌陀，定向天宮禮慈氏。
【又】
日南午。日南午。赫赫紅輪當萬戶。晦明緣隔淺深雲，延促遊行南北路。
【又】
奮金烏，迅玉兔。旋繞不離南贍部。潛移紅臉作桑榆，暗換青絲為柳絮。
【又】
立三才，經萬古。多少英雄似狼虎。鹹隨落日影魂銷，盡溺逝波無覓處。
【又】
潘岳容，石崇富。美媛四施並洛浦。死王誰怕鏡前花，煞鬼徒勞掌中舞。
【又】
春複秋，旦複暮。改變桑田易朝祚。三皇五帝總成空，四皓七賢皆作土。
【又】
虛幻身，無正主。假託眾緣成蔭聚。一朝緣散氣歸空，又把形骸葬堆阜。
【又】
母哭兒，兒哭母。相送松間幾千度。升沉瞥瞥似浮漚，來往憧憧如鎮戍。
【又】
少顏回，老彭祖。前後雖殊盡須去。無常一件大家知，爭那人心不驚悟。
【又】
減功夫，拋世務。勤聽彌陀親法宇。看看四大逼來時，何事安然不憂懼。
【又】
泡幻形，豈堅固。一失人身難再遇。勸君取語早修行，剛程免受波吒苦。
【又】
日昳未。日昳未。幻世浮生如夢寐。紅顏潛去沒人知，白髮暗來何處避。
【又】
貧窮人，若佈施。實是教他力難置。若是生涯幸且充，不解用心修善事。
【又】
設深機，窺小利。恨不剜挑人腦髓。飽餐腥血飲杯觴，恣長無明生意氣。
【又】
少謙和，沒仁義。兄弟何曾如手臂。親生父母似閒人，未省晨昏略看侍。
【又】
恣荒唐，逞奢侈。一日光陰半朝醉。思量能得幾多時，眼前便見成枯悴。
【又】
或腰疼，或冷痹。只道偶然乖攝理。尋求處士訪靈丹，囑他往還回藥餌。
【又】
年命衰，災禍至。積漸纏綿難起止。蹉跎不遇善親情，勸殺豬羊祭神鬼。
【又】
長冤家，招禍祟。轉轉前程不如意。門庭寥落管弦休，車馬稀疏往還棄。
【又】
死魔來，相貌異。男女妻兒皆怖畏。七魄俄成北斗雲，一身遽掩東流水。
【又】
漫捶胸，徒下淚。前路茫茫沒依倚。爭如預自作津梁，免向三途永沉墜。
【又】
晡時申，日將晏。殘景難留如擊箭。不論貧富與公私，盡為生涯走疲倦。
【又】
役心神，失茶飲。溪壑之心何日滿。逢人只道沒功夫，何處更曾修福善。
【又】
勸諸人，莫放慢。火宅驅忙無際限。別人吃物自家饑，功德直須自家辦。
【又】
莫多羅，覓閒散。廣置妻房多系絆。虛忙恰似採花蜂，自縛何殊蠶作繭。
【又】
女若多，費綾絹。好物不可教覷見。紅羅帳上間銀泥，緋繡床幃蹙金雁。
【又】
鳳凰篦，鸚鵡盞。枕盝妝函金花鈿。搬將送向別人家，任你耶娘賣家產。
【又】
拜別時，日將晚。欲去佯尋詐悲戀。父邊螫咬覓零銀，母處含啼乞釵釧。
【又】
得即欣，阻即怨。歡喜冤家相惱亂。去後搜尋房臥中，點檢生涯無一半。
【又】
殺豬羊。修品饌。聚集親情作光顯。為他男女受波吒，爭似隨時謀嫁遣。
【又】
死到來，不相管。父母與他當苦難。思量眷屬暫同居，畢竟于身成大患。
【又】
釋迦尊，巧方便。說出蓮花經八卷。火宅門外設三車，欲使門徒登彼岸。
【又】
強聞經，勤發願。煞鬼任君錢巨萬。直饒宅舍遍寰中，身謝得木頭三四片。
【又】
著綺羅，掛綾絹。殮入棺中虛壞爛。分毫善事不曾修，實即令人哀憫見。
【又】
日入酉。日入酉。落照殘霞不長久。林間宿鳥亂分飛，路上歸人爭步走。
【又】
罷治生，休運構。凡是工人悉停手。隨時飯了略跧頭，曉鼓才明又依舊。
【又】
使府居，食香糗。須念樵農住山藪。旱澇忍苦自耕耘，美飯不曾沾一口。
【又】
體單寒，面塵垢。火焙煙熏形黑瘦。你輩城隍聚落居，人間苦事須知有。
【又】
遇清平，永福祐。要者運來皆得就。不能知分感天恩，厭賤糧儲輕粟豆。
【又】
養雞鵝，喂豬狗。雀鼠穿窬圌囤漏。撮來拋向糞堆頭，日蒸雨爛成蛆臭。
【又】
拋擲多，損君壽。現世令人福不厚。或時種作遇風霜，縱得成苗多稗莠。
【又】
嫌善人，親惡友。習狎薰蕕行乖醜。交關多使七成錢，糴糶無非兩般鬥。
【又】
年既秋，漸蒲柳。起坐呻吟力衰朽。聞經業重睡昏昏，買肉腳輕行起走。
【又】
齒漸疏，皮漸皺。行動元來一依舊。不須目前騁僂儸，波吒總在無常後。
【又】
黃昏戌，有可說。鼓罷長街人不出，莫言遇夜得身閑，算錢徹曙猶啾唧。
【又】
往還來，露妻室。半夜烹炮餐未畢。台盤腳下酒滂沲，經像面前多碎骨。
【又】
醉昏昏，迷兀兀。將為長年保安吉。忽然福盡欲乖張，寒暑交成臥有疾。
【又】
死王來，去倉卒。前路茫茫黑如漆。業繩牽人鐵城中，萬櫃千箱阿誰物。
【又】
舍華堂，埋土窟。一善不修身已卒。有親男女為追齋，七分之中唯得一。
【又】
若姑姨，或弟侄。一分之中也兼失。爭如少健自家修，閑來更念彌陀佛。
【又】
清信男，清信女。聽我今朝相勸語。曩生曾早結緣來，此時方得相逢遇。
【又】
戒身心，少嗔妒。遮莫身為家長主。百般讒佞耳邊來，冤恨且為含容取。
【又】
行無傷，言有據。凡事酌量須得所。姿妝粉黛莫奢華，衣服綾羅須儉素。
【又】
或子孫，或兒婦。衣食恩憐須遍佈。丈夫慈善性恬和，兒女嬌癡輕誡諭。
【又】
蘊賢和，作規矩。小大安存如子母。欲無口業免人嫌，兒大鑰匙分付與。
【又】
自修行，辨前路。吃著殘年能幾許。更饒富似石崇家，誰免身為墳下土。
【又】
人定亥。人定亥。盡日驅馳夜方外。聚頭燈下飲杯觴，促膝盤中啜纖鱠。
【又】
或公私，或買賣。陶染結交多聚會。終年迷醉長無明，肯信佛門堪倚賴。
【又】
縱發心，無忍耐。揀點師僧論過非。雖逢善境暫回心，忽遇違緣還卻退。
【又】
少蹉跎，老追悔。縱強聞經筋力敗。將錢佈施男女嗔，用物設齋妻子怪。
【又】
勸莫忙，教且待。方便意圖為窒礙。何如少健自支分，莫交直到年衰邁。
【又】
眼目昏，耳沉聵。漸覺心神轉蒙昧。寢寐長逢過往人，神魂已入幽冥界。
【又】
後生時，恣癡愛。終日留情聲色內。三科法上沒堅牢，五蔭形軀終破壞。
【又】
不聰明，少知解。啖食眾生結冤害。涅槃正路此時迷，生死病源何日瘥。
【又】
彌陀佛，功力大。能為勞生除障蓋。猛拋家務且勤求，看看被送荒郊外。
【又】
夜半子。夜半子。時刻迴圈有終始。始終終始始還終，有世界來隻如此。
【又】
死又生，生又死。出沒憧憧何日已。或前或後即差殊，一例無常歸大地。
【又】
夜既闌，天似水。鬥轉河回人整睡。有時卻坐草堂中，悲見人間無限事。
【又】
悲囚徒，牢獄裡。夜靜領來方拷捶。杖鞭繩縛苦難任，皮肉痠疼連骨髓。
【又】
悲病人，久尫悴。四體沉沉難起止。床頭一盞寂寥燈，枕畔兩行酸楚淚。
【又】
悲孕婦，日將至。停燭焚香告天地。性命惟憂頃刻間，渾家大小專看侍。
【又】
悲孤孀，沒依倚。髮鬢茸茸雪相似。霜天寒夜自嗟籲，骨冷衣單多怨懟。
【又】
悲行人，拋幼累。恨別愁明啼不寐。少妻燈下坐支頤，老母堂前愁齧指。
【又】
或富豪，或貧匱。各自前生緣果異。或藏草舍避驚憂，或臥紅樓整沉醉。
【又】
或佳期，或失意。聚散悲歡事難紀。思量一夜百千家，幾戶憂愁幾家喜。
【又】
晝屬人，夜屬鬼。睡是人間之小死。身即冥冥枕上眠，魂魄悠悠何處去。
【又】
夜複曉，曉複夜。晝夕遞遷何日罷。鏡中霜發逐時添，頰上桃花隨日謝。
【又】
足軒車，多宅舍。蘭室屏幃純繡畫。一朝福盡死王來，生事落然難顧藉。
【又】
善修心，惡要怕。真不是虛言相誑謼。閻王未肯受分疏，煞鬼豈能容諂詐。
【又】
火宅忙，須割捨。自古無常誰免者。暫寄浮生白日中，終歸永臥黃泉下。
【又】
更擬講，日將西。計想門徒總待歸。念佛一時歸舍去，明日依時莫教遲。
# 太子五更轉
【又】
一更初。太子欲發坐尋思。奈知耶娘防守到，何時度得雪山川。
【又】
二更深。五百個力士睡昏沉。遮取黃羊及車匿，朱鬃白馬同一心。
【又】
三更滿。太子騰空無人見。宮裡傳聲悉達無，耶娘腸肝寸寸斷。
【又】
四更長。太子苦行萬里香。一樂菩提修佛道，不藉你世上作公王。
【又】
五更曉。大地上眾行道了。忽見城頭白馬蹤，則知太子成佛了。
# 南宗定邪正五更轉
【又】
一更初。妄想真如不異居。迷則真如是妄想，悟即妄想是真如。
念不起，更無餘。見本性，等空虛。有作有求非解脫，無作無求是功夫。
【又】
二更催。大圓寶鏡鎮安台。眾生不了攀緣病，由斯障閉心不開。
本自淨，沒塵埃。無染著，絕輪回。諸行無常是生滅，但觀寶相見如來。
【又】
三更侵。如來智惠本幽深。唯佛與佛乃能見，聲聞緣覺不知音。
處山谷，住禪林。入空定，便凝心。一生還同八萬劫，只為擔麻不重金。
【又】
四更闌。法身體性不勞看。看則住心便作意，作意還同妄想摶。
放四體，莫攢頑。任本性，自觀看。善惡不思即無念，無念無思是涅槃。
【又】
五更分。菩提無住複無根。過去捨身求不得，吾師普示不忘恩。
施法藥，大張門。去障膜，豁浮雲。頓與眾生開佛眼，皆令見性免沉淪。
# 五更轉
【又】
一更初夜坐調琴。欲奏相思傷妾心。每恨狂夫薄行跡，一過拋人年月深。
【又】
君自去來經幾春。不傳書信絕知聞。願妾變作天邊雁，萬里悲鳴尋訪君。
【又】
二更孤帳理秦箏。若個弦中無怨聲。忽憶征夫鎮沙漠，遣妾煩怨雙淚盈。
【又】
當本只言今載歸。誰知一別音信稀。賤妾猶自姮娥月，一片貞心獨守空閨。
【又】
三更寂寞取箜篌，歎征□□□□□。□□□□□□□，□□□□□□□。
【又】
爾為君王效忠節，都緣名利覓封侯。願君早登丞相位，妾亦能孤守百秋。
【又】
四更叢竹弄宮商。每恨賢夫在漁陽。池中比目魚遊戲，海鷗雙□□□□。
# 新集孝經十八章
【又】
新歌舊曲遍州鄉。未聞典籍入歌場。新合孝經皇帝感，聊談聖德奉賢良。
【又】
開元天寶親自注，詞中句句有龍光。白鶴青鸞相間錯，連珠貫玉合成章。
【又】
歷代已來無此帝，三教內外總宣揚。先注孝經教天下，又注老子及金剛。
【又】
始皇無道焚燒盡，賴得仙人壁裡藏。拾得故文多損壞，孔生賡續巧相當。
【又】
立身行道德揚名。君臣父子禮非輕。事君盡忠事父孝，感得萬國總歡情。
【又】
愛親行道普溫恭。他親亦與己親同。德孝流行遍天下，刑于四海悉皆通。
【又】
在上不驕何所危。制節謹度莫行非。一國之財不奢泰，費用約儉有何虧。
【又】
上下無怨國中安。保其社稷鬼神歡。為作宮室四時祭，容止可法得人觀。
【又】
日月星辰天子服，藻火粉米度人衣。言滿天下無怨惡，先王禮服總須知。
【又】
資父事母而愛同。夙興夜寐問溫恭。但能三者具備矣，聖人之教必流通。
【又】
□□□□□□□，□□□□□□通。皇帝親耕萬物熟，嘉禾合穗至今豐。
【又】
□□□□□□□，□□□□□□□。故能安親行孝道，揚名後世普天和。
【又】
上說明王行孝道，下論庶俗事先親。儒教之中是第一，孝感天地動鬼神。
【又】
乾坤兩卦順陰陽。星辰日月耀三光。萬聖之中有一主，臣忠子孝在天王。
【又】
九經皓汗論今古，書契文字發殷湯。孔子曾參說五孝，講出開宗第一章。
【又】
孝經宗祖仲尼居，孔子講說及諸徒。子弟總有三千數，達者唯有七十餘。
【又】
資于事父而愛君。先須孝養有一星。□□□□□□□。夜五起莫生嗔。
【又】
故以孝順而別□，□□□□□□□。保其祿位倉廩實，居官起職□□□。
# 聖教十二時
【又】
夜半子。摩耶夫人誕太子。步步足下生蓮花，九龍齊吐溫和水。
【又】
雞鳴醜。昔日諸親本自有。黃羊車匿圈東西，不那千人自心有。
【又】
平旦寅。太子因中是佛身。本有三十二相好，神通智惠異諸人。
【又】
日出卯。出門忽逢病死老。即知此戒正堪修，便是回心求佛道。
【又】
食時辰。本性持戒斷貪嗔。不羨世間為國主，為求涅槃成佛因。
【又】
隅中巳。庫藏金銀盡佈施。憐貧恤老及慈悲，每有苦哉今日是。
【又】
正南午。太子修行實辛苦。每日持齋一麻麥，舍卻慳貪及父母。
【又】
日昳未。太子神通實智惠。眉間放光照十方，救拔眾生出五趣。
【又】
晡時申。太子廣開妙法門。降得魔王及外道，莎羅林裡見世尊。
【又】
日入酉。閻浮提眾生難化誘。願求世尊陀羅尼，若有人聞誦持受。
【又】
黃昏戌。佛聞雙林無有失。阿難合掌白佛言，文殊來問維摩詰。
【又】
人定亥。十大弟子來懺悔。佛說西方淨土國，見聞自消一切罪。
# 學道十二時
【又】
夜半子。陰中真如止。觀心超有無，寂然俱空理。
【又】
雞鳴醜。實相離空有。但作不住觀，薰成無量壽。
【又】
平旦寅。學道事須貧。了無卓錐地，會合涅槃因。
【又】
日出卯。佛性處煩惱。正念知色空，可得菩提道。
【又】
食時辰。勤息除我人。善了平等性，當證法王身。
【又】
隅中巳。伏折內魔使。外境自然除，圓成調禦士。
【又】
正南午。身中有淨土。澄心離斷常，佛性自然睹。
【又】
日昳未。識性如鼎沸。定惠圓三空，當成四無畏。
【又】
晡時申。法性契於塵。善作無住相，生滅體為真。
【又】
日入酉。色心應非久。內外若不安，覺道中為首。
【又】
黃昏戌。須詮能所律。與般若相應，湛然離入出。
【又】
人定亥。蘊中真如在。但悟八識源，自成七覺海。
# 十二時_3
【又】
平旦寅。□□□□未安身。奉勸有男須入學，莫言推道我家貧。
從小父娘□□□，到大僂儸必越人。縱然未得一官職，筆下方圓養二親。
【又】
日出卯。□□□□□衣巧。不言官職作曹司，天下相欽酒飲飽。
村坊每每人□□，□□□□□□□。人夫藂裡得輕行，紙筆在身當役了。
【又】
食時辰。□□□□□□□。□□□甯心莫慢，逢人禮則切須存。
□□□□□□□，□□□□用勝人。會得先賢經典義，何愁到處不安身。
【又】
隅中巳。有子須交識文字。共人兩遞定英雄，把筆思惟獲道理。
遠近稱傳到姓名，遙聞談說人皆美。世人不敢苦欺陵，都為文章有綱紀。
【又】
正南午。讀書便是在身寶。高官卿相在朝廷，幼時入學曾辛苦。
□□□□□□□，□□□□□□□。假如未遇在中間，時人豈敢來輕侮。
【又】
日昳未。□□□□莫辭廢。然知日下涉劬勞，成名還有淩雲智。
□□□□□□□，□□□□□□□。他身若得高官職，百里之成作偉器。
【又】
晡時申。勸君交子勝留銀。不見昔時勤學仕，衣錦還鄉朱買臣。
名播其傳天下說，揚名父母不及親。但交十年冬夏讀。不摟變作一貧人。
【又】
日入酉。常行好事勸朋友。東舍遙呼去吃茶，西舍周流去飲酒。
□□□□□□□，□□□□□□□。羨他德義美三端，遐方四海相知友。
# 又
【又】
黃昏戌。官職比來從此出。文章爭不多心學，有智勿令生愧悔。
【又】
人定亥。先王典籍合敬愛。若能讀得百家書，萬劫千生名價在。
【又】
夜半子。春榜即寫才文字。朝廷以下騁詞章，萬個之中無有二。
【又】
雞鳴醜。權隱在塵非長久。一朝肥馬衣輕裘，富貴榮華萬物有。
# 南宗贊五更轉
【又】
一更長。一更長。如來智惠化中藏。不知自身本是佛，無明障蔽自慌忙。
了五蘊，體皆亡。滅六識，不相當。行住坐臥常注意，則知四大是佛堂。
【又】
一更長。二更長。有為功德盡無常。世間造作應不及，無為法會體皆亡。
入聖位，坐金剛。詣佛國，遍十方。但詣世界原貫一，決定得入於佛行。
【又】
二更長，三更嚴。坐禪執定苦能甜。不信諸天甘露蜜，魔軍眷屬出來看。
諸佛教，實福田。持齋戒，得生天。生天終歸還墮落，努力回心趣涅槃。
【又】
三更嚴。四更闌。法身體性本來禪。凡夫不念生分別，輪回六趣心不安。
求佛性，向裡看。了佛意，不覺寒。廣大劫來常不悟，今生作意斷慳貪。
【又】
四更闌。五更延。菩提種子坐紅蓮。煩惱泥中常不染，恒將淨土共金顏。
佛在世，八十年。般若意，不在言。夜夜朝朝恒念經，當初求覓一言詮。
# 五更轉_2
【又】
一更初。少年光景暫時無。一世之間何足度，誰知四大是空虛。人皆恒作千年調，謂將不死鎮安居。有錢不解修功德，沽酒買肉事凶粗。終日貪生不覺老，鬢邊白髮實難除。面上紅顏千道皺，腰疼脊曲項筋□。眼暗耳聾見不辨，頭風腦轉手專遇。口中牙齒並落盡，皮肉瘦損□身枯。出門入戶著弱杖，坐臥欲起覓人扶。村舍追隨不能去，親情故舊往還疏。丈夫一朝身如此，與死無別有何殊。
【又】
二更分。閻浮眾生不可論。終日匆匆望富貴，誰先□業受饑貧。當時梳頭鏡裡照，如今一攏永無因。被他將衣面上蓋，合眼瞑瞑不解嗔。從你男女頭前哭，千呼萬喚耳不聞。腳著紙靴常不脫，眼索衣裳遮莫嗔。終歸不免深埋卻。(下缺)
# 太子入山修道贊五更轉
【又】
一更夜月涼。東宮見道場。幡花傘蓋日爭光。燒寶香。
【又】
共奏天仙樂，龜茲弄宮商。美人無那手頭忙。聲繞梁。
【又】
太子無心戀，閉目不形相。將身不作轉輪王。只是怕無常。
【又】
二更夜月明。音樂堪人聽。美人纖手弄秦箏。貌輕盈。
【又】
姨母專承事，耶輸相逐行。太子無心戀色聲。豈能聽。
【又】
輪回三惡道，六趣在死生。從來改卻這般名。只是換身形。
【又】
三更夜已停。嬪妃睡不醒。美人夢裡作音聲。往往迎。
【又】
出家時欲至，天王號作瓶。宮中聞喚太子聲。甚叮嚀。
【又】
我是四天王，故來遠自迎。朱鬃便躡紫雲騰。夜逾城。
【又】
四更夜已偏。乘雲到雪山。端身正坐向欲前。坐禪延。
【又】
尋思父王憶，每常姨母憐。耶輸憶我向門看。眼應穿。
【又】
便即喚車匿，分付與衣冠。將吾白馬卻歸還。傳我言。
【又】
五更夜已交。帝釋度金刀。毀形落髮紺青毫。鵲締巢。
【又】
牧牛女獻乳。長者奉香茅。誓當作佛苦海嶠。眉間放白毫。
【又】
日食一麻麥，六載受勤勞。因充果滿自逍遙。三界超。
# 法體十二時
【又】
平旦寅。洗足燒香禮世尊。胡跪虔誠齊發願，努力修取未來因。
【又】
日出卯。憑案尋經傳聖教。過去之佛舍輪王，妻兒眷屬何須樂。
【又】
食時辰。縱然被罵莫生嗔。遍體膿血流不盡，總是皮囊虛壞身。
【又】
隅中巳。析時持齋莫貪利。暫時清淨能護持。即獲彌陀珍寶器。
【又】
正南午。努力勤修存防護。六根之際用功夫，莫交外境來相誤。
【又】
日昳未。眾生須作出罪意。莫言出家空剃頭，不得隨風波浪去。
【又】
晡時申。若能觀行最為珍。一切善法從心起，十方諸佛不離身。
【又】
日入酉。莫學渴鹿驅焰走。空走功夫滿波波，法水何時得入口。
【又】
黃昏戌。智惠明燈暗中出。宮羅歸舍藏德建，文殊方丈失銅鐘。
【又】
人定亥。普勸眾生莫造罪。釋迦猶自入涅槃，豈有凡夫得長在。
【又】
夜半子。鎮向凡夫即須去。不如聞早學禪師，一保之身莫空去。
【又】
雞鳴醜。四大之身應不久。刹那造罪即無常，三逢地獄沒人救。
# 禪師五更轉
【浣溪沙】
一更淨坐觀刹那。生滅妄想遍娑婆。客塵煩惱積成劫，以劫除劫轉更多。
【又】
二更淨坐息心神。喻若日月去浮雲。未識心時除妄想，只此妄想本來真。
【又】
真妄元來同一體。一物兩名難合會。合會不二大丈夫，歷劫相隨今始解。
【又】
三更淨坐入禪林。息妄歸真達本心。本心清淨五個物，只為無物悉包融。
【又】
包融一切含萬境，色空不異何相得。故知萬法一心生，卻將法財施一切。
【又】
四更念定悟總持。無明海底取蓮藕絲。取絲出水花即死，不取絲時花即萎。
【又】
二疑中間難啟會。勸君學道莫懈怠。念念精進須向前，菩提煩惱難瞭解。
【又】
瞭解煩惱是癡人。心心數法不識真。一物不念始合道，說即得道是愚人。
【又】
五更隱在五陰山。叢林鬥暗侵半天。無明道師結跏坐，入定虛凝證涅盤。涅盤生死皆是幻，無有此岸非彼岸。
【又】
三世共作一刹那，影現世間出三界。若人達此理真如，行住坐臥皆三昧。
# 破阵乐
西戎最沐恩深。犬羊违背生心。神将驱兵出塞，横行海畔生擒。
石堡岩高万丈，雕窠霞外千寻。一喝尽属唐国，将知应合天心。
# 十二時_4
【又】
夜半子。幹將造劍國無二。臣劍安在木松間。為父報讎不惜死。
【又】
雞鳴醜。子胥乃別梁王走。會稽山中逢赤眉，龍泉寶劍刀下吼。
【又】
平旦寅。昔日巢父堯時人。許由不羨九州長，臨河洗耳不許臣。
【又】
日出卯。五帝三皇元自巧。神農為人辨五穀，涉歷山川嘗百草。
【又】
食時辰。夫子東行厄在陳。九曲明珠難可任，悔不桑間問女人。
【又】
隅中巳。昔日秦王造地市。一心擬捉張子房，人死為名複為利。
【又】
正南午。王莽殿前懸布鼓。路上行人皆來打，一心擬捉漢光武。
【又】
日昳未。荊軻報讎燕太子。不殺秦王為仁義，如今反作秦地鬼。
【又】
晡時申。齊晏雖小大國臣。二桃何為殺三人，田疆接冶喪其身。
【又】
日入酉。昔日秦坑能消酒。項王不取範增言，韓信投降漢王走。
【又】
黃昏戌。蕭何相國能造律。張良謀計無人過，韓信管兵不輸失。
【又】
人定亥。項伯投門都敬愛。項莊儛劍殺漢王，乃得張良救樊噲。
# 十二時_5
自從塞北起煙塵，禮樂詩書總不存。不見父兮子不子，不見君兮臣不臣。暮聞戰鼓雷天動，曉看帶甲似魚鱗。只是偷生時暫過，誰知久後不成身。願得再逢堯舜日，聖朝偃武卻修文。勤學不辭貧與賤，發憤長歌十二時辰。
【又】
平旦寅。少年勤學莫辭貧。君不見朱買臣未得貴，猶自行歌背負薪。
【又】
日出卯。人生在世須臾老。男兒不學讀詩書，恰似園中肥地草。
【又】
食時辰。偷光鑿壁事殷勤。丈夫學問隨身實，白玉黃金未是珍。
【又】
隅中巳。專心發憤尋詩史。每憶賢人羊角哀，求學山中並糧死。
【又】
正南午。讀書不得辭辛苦。如今聖主召賢才，用爾中華長去武。
【又】
日昳未。暫時貧賤何羞恥。昔日相如未遇時，恓惶賣卜於廛市。
【又】
晡時申。懸頭刺股是蘇秦。貧病即令妻嫂行，衣錦還鄉爭拜秦。
【又】
日入酉。金樽多瀉蒲桃酒。勸君莫棄失途人，結交承仕須朋友。
【又】
黃昏戌。吟詩獨坐茅庵室。天子不將印信迎，誓隱山林終不出。
【又】
人定亥。君子雖貧禮常在。松柏縱然經歲寒，一片貞心常不改。
【又】
夜半子。莫言屈滯長如此。鴻鳥只思羽翼齊，點翅飛騰千萬裡。
【又】
雞鳴醜。莫惜黃金結朋友。蓬蒿豈得久榮華，飄颻萬里隨風走。
# 十二時行孝文
【又】
平旦寅。早起堂前參二親。處分家中送菽水，莫交父母喚聲頻。
【又】
日出卯。立身之本須行孝。甘脆盤中莫使空，時時奉上知饑飽。
【又】
食時辰。居家治務最須勤。無事等閒莫外宿，歸來勞費父娘嗔。
【又】
隅中巳。忠孝之心不合二。竭力勤酬乳哺恩，自得名高上史記。
【又】
正南午。侍奉曾親莫辭訴。回乾就濕長成人，如今豈合論辛苦。
【又】
日昳未。在家行孝兼行義。莫取妻言兄弟疏，卻交父母流雙淚。
【又】
晡時申。父母堂前莫動塵。縱有些些不稱意，向前小語善諮聞。
【又】
日入酉。但願父母得長壽。身如松柏色堅貞，莫學愚人多飲酒。
【又】
黃昏戌。下簾拂床早交畢。安置父母臥高堂，睡定然後抽身出。
【又】
人定亥。父母年高須報愛。但能行孝向尊親，亦得揚名于後代。
【又】
夜半子。孝養父母存終始。百年恩愛暫時間，莫學愚人不歡喜。
【又】
雞鳴醜。高樓大宅安得久。常勸父母發慈心，孝傳題名終不朽。
# 十二時_6
【又】
夜半子。減睡還須起。端坐正觀心，掣卻無明被。
【又】
雞鳴醜。側目看窗牖。明來暗自除，佛性心中有。
【又】
平旦寅。發意斷貪嗔。莫令心散亂，虛度壹生身。
【又】
日出卯。取鏡當心照。情知內外空，更莫生煩惱。
【又】
食時辰。努力早出塵。莫念時時苦，會取涅槃因。
【又】
隅中巳。火宅難居止。恒將敗壞身，漂流生死海。
【又】
正南午。四大無樑柱。誰知假合身，萬物皆無主。
【又】
日昳未。造罪相連累。無常念念至，徒勞滿破費。
【又】
晡時申。須見未來因。念身不久住，終歸一微塵。
【又】
日入酉。觀身知不久。念念不離心，須臾恒在手。
【又】
黃昏戌。須臾歸暗室。每常在江中。不收亦不失。
【又】
人定亥。金烏早已改。驅驅不暫停，萬物徒喪會。
# 失調名
當今皇帝聖明天。先倫面對玉階前。百僚群臣呼萬歲，拜賀聖明天。旗幡隊伍，共日爭先。
# 失調名_2
乾符蓋帝光明年。從此我□出聖賢。福日百憑南山。滿口歌揚，情唱快活年。不管老少盡感歡。得見君王遑禮拜，恰似卉繞含延。
# 新合千文皇帝感辭
【又】
帝詔四海贊諸賓。黃金滿屋未為珍。難煞某乙無才學，且聽歌舞說千文。
【又】
天實聖主明三教，追尋隱士訪才人。金聲玉管恒常妙，近來歌舞轉加新。
【又】
禦注孝經先□唱，又談千文獻明君。一一總依書上說，不是歌裡滿座聽。
【又】
天地玄黃辨清濁，籠羅萬歲合乾坤。日月本來有盈昃，二十八宿共參辰。
【又】
宇宙洪流不可測，節氣相推秋複春。四時回轉如流電，燕去鴻來愁煞人。
【又】
三年一閏是尋常。雲騰致雨有風涼。暑往律移秋氣至，寒來露結變成霜。
【又】
形端表正自相身。四海知識總相親。禍因惡積行千里，福緣善慶滿鄉鄰。
【又】
海水由來有鹹味，河水分流入建章。龍魚帶鱗潛戲水，鴛鴦刷羽遠遨翔。
【又】
劍號巨闕七星文。珠稱夜光蛇報恩。菜重芥姜續所貴，李柰甚珍獻聖君。
# 回波樂
回波爾時大賊，不如持心斷惑。縱使誦經千卷，眼裡見經不識。不解佛法大意，徒勞排文數黑。頭陀蘭若精進，希望後世功德。持心即是大患，聖道何由可克。若悟生死之夢，一切求心皆息。
# 三台
【又】
正月年首初春。□□改故迎新。李玄附靈求學，樹下乃逢子珍。項託柒歲知事，甘羅十二相秦。若無良妻解夢，馮唐甯得忠臣。
【又】
二月遙望梅林，青條吐葉(下缺)
# 五更轉_3
【又】
一更初。自恨長養枉生軀。耶娘小來不教授，如今爭識文與書。
【又】
二更深。孝經一卷不曾尋。之乎者也都不識，如今嗟歎始悲吟。
【又】
三更半。到處被他筆頭算。縱然身達得官職，公事文書爭處斷。
【又】
四更長。晝夜常如面向牆。男兒到此屈折地，悔不孝經讀一行。
【又】
五更曉。作人已來教未了。東西南北被驅使，恰如盲人不見道。
# 十二時_7
【又】
平旦寅。叉手堂前諮二親。耶娘約束須領受，檢校好惡莫生嗔。
【又】
日出卯。情知耶娘漸覺老。子父恩深沒多時，遞戶相勸須行孝。
【又】
食時辰。尊重耶娘生爾身。未曾孝養歸泉路，來報生中不可論。
【又】
隅中巳。耶娘漸覺無牙齒。起坐力弱須人扶，飲食吃得些些子。
【又】
正南午。董永賣身葬父母。天下流傳孝順名，感得織女來相助。
【又】
日昃未。入門莫取外婿意。六親破卻不須論，兄弟惜他斷卻義。
【又】
晡時申。孝養父母莫生嗔。第一溫言不可得，處分小語過於珍。
【又】
日入酉。父母在堂少飲酒。阿闍世王不是人，殺父害母生禽獸。
【又】
黃昏戌。五㰅之人何處出。空裡喚向百街頭，惡業牽將不揀足。
【又】
人定亥。世間父子相憐愛。憐愛亦得沒多時，不保明朝阿誰在。
【又】
夜半子。獨坐思維一段事。縱然妻子三五房，無常到來不免死。
【又】
雞鳴醜。敗壞之身應不久。縱然子孫滿山河，但是恩愛非前後。
全唐五代詞
# 雲謠集雜曲子
【鳳歸雲】
* 〈閨怨〉
征夫數載，萍寄他邦。去便無消息，累換星霜。月下愁聽砧杵，擬塞雁行。孤眠鶯帳裡，枉勞魂夢，夜夜飛颺。
想君薄行，更不思量。誰為傳書與，表妾衷腸。倚牖無言垂血淚，闍祝三光。萬般無那處，一爐香盡，又更添香。
* 〈閨怨〉
淥窗獨坐，修得為君書。征衣裁縫了，遠寄邊隅。想得為君貪苦戰，不憚崎嶇。終朝沙磧裡，止憑三尺，勇戰奸愚。
豈知紅臉，淚滴如珠。枉把金釵卜，卦卦皆虛。魂夢天涯無暫歇，枕上長噓。待公卿回故日，容顏憔悴，彼此何如。
幸因今日，得睹嬌娥。眉如初月，目引橫波。素胸未消殘雪，透輕羅。□□□□□，朱含碎玉，雲髻婆娑。
東鄰有女，相料實難過。羅衣掩袂，行步逶迤。逢人問語羞無力，態嬌多。錦衣公子見，垂鞭立馬，腸斷知麼。
兒家本是，累代簪纓。父兄皆是，佐國良臣。幼年生於閨閣，洞房深。訓習禮儀足，三從四德，針指分明。
娉得良人，為國遠長征。爭名定難，未有歸程。徒勞公子肝腸斷，謾生心。妾身如松栢，守誌強過，魯女堅貞。
【天仙子】
燕語啼時三月半。煙蘸柳條金線亂。五陵原上有仙娥，攜謌扇。香爛漫。留祝九華雲一片。
犀玉滿頭花滿面。負妾一雙偷淚眼。淚珠若得似珍珠，拈不散。知何限。串向紅絲應百萬。
燕語鶯啼驚教夢。羞見鸞臺雙舞鳳。天仙別後信難通，無人問，桃花洞。休把同心千遍弄。
叵耐不知何處去。正時花開誰是主。滿樓明月夜三更，無人語。淚如雨。便是思君腸斷處。
【竹枝子】
羅幌塵生□□□，笙簧無緒理，恨小郎遊蕩經年。不施紅粉鏡臺前。只是焚香禱祝天。
幈幃悄悄垂珠淚，□□□□□。點點滴滴成班。待伊來敬共伊言。須改往來段卻顛。
高卷朱簾垂玉牖。公子王孫女。顏容二八小娘。滿頭珠翠影爭光。百步惟聞蘭麝香。
口含紅豆相思語。幾度遙相許。修書傳與蕭娘。倘若有意嫁潘郎。休遣潘郎爭斷腸。
【洞仙歌】
華燭光輝。深下幈幃。恨征人久鎮邊夷。酒醒後多風醋。少年夫婿。向淥窗下左偎右倚。擬鋪鴛被。把人尤泥。
須索琵琶重理。曲中彈到，想夫憐處。轉相愛幾多恩意。卻再敘衷鴛衾枕，願長與今宵相似。
悲雁隨陽。解引秋光。寒蛩響夜夜堪傷。淚珠串滴，旋流枕上。無計恨征人，爭向金風漂蕩。搗衣嘹亮。
懶寄回文先往。戰袍待戰，絮重更薰香。殷憋憑驛使追訪。願四塞來朝明帝，令戎客休施流浪。
【破陣子】
蓮臉柳眉羞暈，青絲罷攏雲。暖日和風花戴媚，畫閣雕梁燕語新。卷簾恨去人。
寂寞長垂珠淚，焚香禱盡靈神。應是瀟湘紅粉繼，不念當初羅帳恩。拋兒虛度春。
日暖風輕佳景，流鶯似問人。正時越溪花捧艷，獨隔千山與萬津。單於迷虜塵。
雪落亭梅愁地，香檀枉註謌唇。蘭徑萋萋芳草綠，紅臉可知珠淚頻。魚箋豈易呈。
風送征軒迢遞，參差千餘。目斷妝樓相憶苦，魚雁百水鱗跡疏。和愁封去書。
春色可堪孤枕，心焦夢斷□初。早晚三邊無事了，香被重眠比目魚。雙眉應自舒。
年少征夫堪恨，從軍千餘。為愛功名千里去，攜劍彎弓沙磧邊。拋人如斷弦。
迢遞可知閨閣，吞聲忍淚孤眠。春去春來庭樹老，早晚王師歸卻還。免交心怨天。
【浣溪沙】
孋景紅顏越眾希。素胸蓮臉柳眉低。擬笑千花羞不坼，懶芳菲。
□□□□□□□，□□□□□□□。偏引五陵思懇切，要君知。
髻綰湘雲淡淡妝。早春花向臉邊芳。玉腕慢從羅袖出，捧杯觴。
纖手令行勻翠柳，素咽謌發繞雕梁。但是五陵爭忍得，不疏狂。
【柳青娘】
青絲髻綰臉邊芳。淡紅衫子掩素胸。出門斜撚同心弄，意恛惶。故使橫波認玉郎。
叵耐不知何處去，交人幾度掛羅裳。待得歸來須共語，情轉傷。斷卻妝樓伴小娘。
碧羅冠子結初成。肉紅衫子石榴裙。故著胭脂輕輕染，淡施檀色註謌唇。□□含情喚小鶯。
只問玉郎何處去，才言不覺到朱門。扶入錦□□□□，□殷慰。因何辜負少年人。
* 〈以上十八首斯一四四一卷〉
【傾杯樂】
憶昔笄年。未省離閣，生長深閨苑。閑憑著繡床，時拈金針，擬貌舞鳳飛鸞。對妝臺重整嬌姿面。知身貌算料，豈交人見。又被良媒，苦出言詞相誘詃。
每道說水際鴦鸞，惟指梁間雙燕。被父母將兒疋配，便認多生宿姻眷。一旦娉得狂夫，攻書業拋妾求名宦。縱然選得，一時朝要，榮華爭穩便。
窈窕逶迤，貌超傾國應難比。渾身掛綺羅裝束，未省從天得知。臉如花自然多嬌媚。翠柳畫娥眉，橫波如同秋水。裙生石榴，血染羅衫子。
觀豔㜱語軟言輕，玉釵墜素綰烏雲髻。年二八久鎮香閨，愛引猧兒鸚鵡戲。十指如玉如蔥，銀蘇體雪透羅裳裡。堪娉與公子王孫，五陵年少風流婿。
【內家嬌】
絲碧羅冠，搔頭墜髻鬢，寶裝玉鳳金蟬。輕輕傅粉，深深長畫眉淥，雪散胸前。嫩臉紅唇，眼如刀割，口似朱丹。渾身掛異種羅裳，更薰龍腦香煙。
屐子齒高，慵移步兩足恐行難。天然有□□靈性，不娉凡間。交招事無不會，解烹水銀，煉玉燒金，別盡歌篇。除非卻應奉君王，時人未可趨顏。
* 〈御制林鐘商內家嬌〉
兩眼如刀，渾身似玉，風流第一佳人。及時衣著，梳頭京樣。素㜱艷孋情春。善別宮商，能調絲竹，歌令尖新。任從說洛浦陽臺，謾將比並無因。
半含嬌態，逶迤緩步出閏門。搔頭重慵憁不插，□□□□。只把同心，千遍拈弄，來往中庭。應是降王母仙宮，凡間略現容真。
【拜新月】
蕩子他州去，已經新歲未還歸。堪恨情如水，到處輒狂迷。不思家國，花下遙指祝神明。直至於今，拋妾獨守空閨。
上有穹蒼在，三光也合遙知。倚幈幃坐，淚流點滴，金粟羅衣。自嗟薄命，緣業至於斯。乞求待見面，誓不辜伊。
國泰時清晏，鹹賀朝列多賢士。播得羣臣美。卿感同如魚水。況當秋景，蓂葉初敷卉。向登新樓上，仰望蟾色光翅。
回顧遇玉兔影媚。明鏡匣參差斜墜。澄波美。猶怯怕半銜鉤餌。萬家向月下，祝告深深跪。願皇壽千千，歲登寶位。
【拋球樂】
珠淚紛紛濕綺羅。少年公子負恩多。當初姊姊分明道，莫把真心過與他。子細思量著，淡薄知聞解好麼。
寶髻釵橫墜鬢斜。殊容絕勝上陽家。蛾眉不掃天生淥，蟬臉能勻似朝霞。無端略入後園看，羞殺庭中數樹花。
【漁歌子】
睹顏多，思夢俁。花枝一見恨無門路。心哽噎，淚如雨。見便不能移步。
五陵兒，戀嬌態女。莫阻來情從過與。暢平生，兩風醋。若得丘山不負。
洞房深，空悄悄。虛把身心生寂寞，待來時，須祈禱。休戀狂花年少。
淡勻妝，固施妙。只為五陵正渺渺。胸上雪，從君咬。恐犯千金買笑。
【喜秋天】
潘郎妄語多，夜夜道來過。賺妾更深獨弄琴，彈盡相思破。
寂寂更深坐，淚滴濃煙翠。何處貪歡醉不歸，羞向鴛衾睡。
芳林玉露催，花藥金風觸。永夜嚴霜萬草衰，搗練千聲促。
誰家臺榭菊，嘹亮宮商足。暮恨朝愁不忍聞，早晚離塵土。
* 〈以上十二首伯二八三八卷〉
# 散見各卷曲子詞
【失調名】
十年五歲相看過。為道木蘭花一朵。九天遠地覓將來，移將後院深處坐。
又見胡蝶千千個。由住尖良不敢坐。傍人不乃苦項須，恐怕春風斬斷我。
【失調名】
□我一身卻，自家一身當。千萬努力歸明王。憶著吐蕃通信。上□□□□。 
* 〈以上二首斯三二九卷〉
【蘇幕遮】
* 〈五臺山曲子六首〉
大聖堂，非凡地。左右龍盤，為有臺相倚。嶺岫嵯峨朝聖地。花木芬芳，菩薩多靈異。
面慈悲，心歡喜。西國真僧，遠遠來瞻禮。瑞彩時時簾下起。福祚當今，萬古千秋歲。
上中臺，盤道遠。萬仞迢迢，仿佛過天半。寶石巉巖光燦爛。瑞草名花，似錦堪遊玩。
玉華池，金沙畔。冰窟千年，到者身心戰。合掌望空重發願。五色祥雲，一日三回現。
上東臺，過北斗。望見扶桑，海畔龍神鬬。雨雹相和驚林藪。霧卷雲收，現化千般有。
吉祥鳴，師子吼，聞者狐疑，便往那邊走。才念文殊三五口。大聖慈悲，方便來相救。
上北臺，登險道。石逕崚嶒，緩步行多少。遍地名花微耎草。定水潛流，一日三回到。
駱駞崖，風裊裊。往來巡遊，須是身心好。羅漢巖前觀渿河，不敢久停，為有神龍懆。
上西臺，真聖境。阿耨池邊，好似金橋影。兩道圓光明似鏡。一朵香山，崪屼堪吟詠。
師子蹤，深印定。功德泉中，甘露常清凈。菩薩行時龍眾請。居士談揚，為有天人聽。
上南臺，林嶺別。淨境孤高，巖下觀星月。遠眺遐方情思悅。或聽神鐘，感愧捻香爇。
蜀錦花，銀絲結。供養諸天，菡萏無人折。慚愧塵勞罪消滅。福壽延年，為見真菩薩。
* 〈以上六首斯四六七卷〉
【喜秋天】
一更每年七月七。此時壽夫日。在處敷陳結交伴。獻供數千般。
今晨連天暮。一心待織女。忽若今夜降凡間。乞取一教言。
二更仰面碧霄天。參次眾星前。月明□□遍周旋。□□□□□。
笇會甚北斗。漸覺更星流。月落西山覢星流。將謂是牽牛。
三更女伴近彩樓。頂禮不曾休。佛前燈暗更添油。禮拜再三候。
諸女彩樓畔，燒取玉爐煙。不知牽牛在那邊。望作眼睛穿。
四更緩步出門廳。直是到街庭。今夜斗末見流星。奔逐向前迎。
此時難將見。發卻千般願。無福之人莫怨天。皆是少因緣。
五更敷設了□□，取分總交收。五個姮娥結高樓。那邊見牽牛。
看看東方動。來把秦箏弄。黃針撥鏡再梳頭。看看到來秋。
* 〈以上五首斯一四九七卷〉
【失調名】
□臺□化絕勝□（下缺）
往復任君多征使（下缺）
願年年生居定昭（下缺）
□千如日月詔無已（下缺）
【失調名】
四海征弊惜天雨降（下缺）
唐堯鴻恩四補海內樂懮（下缺）
陣雲收（下缺）
【失調名】
國泰人安靜風沙。向秀（下缺）地種（下缺）鬧任舡車。聽海燕，坐金牙。
提胡蘆帝薩金沙。長垂羅袖拂煙霞。齊拍手，賀我當今家。
【贊普子】
本是蕃家將，年年在草頭。夏月披氈帳，冬天掛皮裘。
語即令人難會，朝朝牧馬在荒丘。若不為拋沙塞，無因拜玉樓。
【失調名】
與君別後，何日再相逢。關山阻隔信難通。情恨切，氣填胸。連襟淚落重重。
世通榮貴壽如松。寒雁來過附書蹤。謂君憔悴損形容。交兒淚落千重。
【西江月】
女伴同尋煙水。今宵江月分明。舵頭無力別一舡橫。波面微風闇起。
撥棹乘舡無定止。拜詞處處聞聲。連天紅浪浸秋星。誤入蓼花叢裏。
浩渺天涯無際。旅人舡薄孤洲。團團明月照江樓。遠望荻花風起。
東去不回千萬。乘舡正值高秋。此時變作望鄉愁。一夜苦吟雲水。
雲散金波初吐。煙迷沙渚沈沈。棹歌驚起亂棲禽。女伴各歸南浦。
舡押波光搖櫓。野歡不覺更深。楚詞哀怨出江心。正值明月當南午。
【浣溪沙】
五兩竿頭風欲平。張帆舉棹覺舡行。柔櫓不施停卻棹，是舡行。
滿眼風波多陝汋，看山恰似走來迎。子細看山山不動，是舡行。
八十頹年志不迷。一竿長地坐磻溪。釣□□□□□□，□時清。
直道守池頻負命，子鱗何必用東西。我不□□□□□，□□□。
浪打輕舡雨打篷。遙看篷下有魚翁。莎笠不收舡不繫，任西東。
即問魚翁何所有，一壺清酒一竿風。山月與鷗長作伴，在五湖中。
倦卻詩書上釣舡。身披莎笠執魚竿。棹向碧波深處去，復幾重灘。
不是從前為釣者，蓋緣時世厭良賢。所以將身巖藪下，不朝天。
一隊風去吹黑雲。舡車撩亂滿江津。浩涆洪波長水面，浪如銀。
即問長江來往客，東西南北幾時分。一過交人腸欲斷，謂行人。
【菩薩蠻】
千年鳳闕爭雄棄。何時獻得安邦計。鸞駕在三峰。天同地不同。
宇宙憎嫌側。今作蒙塵客。閫外有忠常。思佐聖人王。
自從鑾駕三峰住。傾心日夜思明主。慣在紫微間。笙歌不暫閒。
受祿分南北。誰是憂邦國。此度卻回鑾。須交社稷安。
常慚血怨居臣下。明君巡幸恩霑灑。差匠見修宮。竭誠無有終。
奉國何曾睡。葺治無人醉。克日卻回歸。願天涯總□。
御園照照紅絲罷。金風墜落霑枝架。柳色政依依。玄宮照淥池。
每思龍鳳闕。惟恨累年劫。計日卻回歸。象似南山不動微。
【失調名】
良人去住邊庭。三載長征。萬家砧杵搗衣聲。坐寒更。添□玉淚，嫩頻聽。
向深閨，遠聞雁悲鳴。遙望行。三春月影照階庭。簾前跪拜，人長命，月長生。
【獻忠心】
自從黃巢作亂，直到今年。傾動遷移每驚天。京華飄䬙因此荒。空有心長思戀明皇。
願聖明主。久居宮宇。臣等默始有望常殊。弓劍更拋涯計會。將鑾駕步步卻西回。
【宮怨春】
柳條垂處也，喜鵲語零零。焚香啟告訴君情。慕得蕭郎好武，累歲長征。向沙場裡，掄寶劍，定攙槍。
去時花欲謝，幾度葉還青。遙思想夜夜到邊庭。願天下銷戈鑄戟，舜日清平。待功成日，麟閣上畫圖形。
【失調名】
* 〈御制〉
時清海晏，定風波。恩光六塞，瑞氣遍山坡。風調雨順，野老行歌。四塞休征罷戰，放將士盡回戈。
君臣道泰，禮樂讌中和。此時快活。感恩多。願聖壽萬歲，同海嶽山河。似生佛向宮殿裡，絕勝兜率大羅。
【失調名】
* 〈御制曲子〉
百花競發，煥新楊柳垂院光。向珠簾□□，萬喜含芳。觀園裡青青，山川草木異禎祥。一萬人樂，行歌國泰時康。我□明主，□中看景色在邊疆。更將新翻御制□□□，□步元戎，千秋萬歲，聖祚得遙長。知存而治化，□□堯舜禹湯。
【臨江仙】
岸闊臨江帝宅賒。東風吹柳向西斜。春光催綻後園花。鶯啼燕語，遼亂爭忍不思家。
每恨經年離別苦，縱然拋棄生涯．如今時世已恭差。不如歸去，歸去也，沈醉臥煙霞。
不處囂塵千萬年。我於此峒求仙。坐□□□□□□。行遊策杖，策杖也，尋溪聽流泉。
夜深長□□□□，□□□舞於前。神方求盡願為丹。□浿登雲，登雲也，□□□□□。
【失調名】
仕女鸞鳳，齊登金。坐逕閑階□□□□□□□□專心。懇望轉加新。金絲線，織成鸞□□□□□□□□□得，金枝合蟬野馬，競逐紛紜。□□□□□□□□□直千金。足蜂蕊蕊攢花蒲□□□□□□□□□□，直為無人往，達進入西秦。共練□□□□□□□□□□然織成端疋，遣家僮市賣，不□□□□□□□□□□窗每恨織錦紋。報仕女，兩兩三三，□□□□□歸鄰。從此後，更也無人，日夜無效功。
【失調名】
* 〈傷蛇曲子〉
聽說昔時隋侯，奉命出使行□□□□□□□□傷。臨欲喪。眼中光淚流，血染路傍。□□□□□□□□開展芝囊。取藥對裹，□□□□□□□□□□□□□□□□歸日，見一二八童子□□□□□□□□□□□□蛇改易，蒙君□□□□□□□□□□□□□□□，其蛇晝夜□□□□□□□□□□□□□堂。
【失調名】
* 〈曲子□□□〉
（上闕）吐萌（下闕）
（上闕）日西山（下闕）
* 〈以上二十七首斯二六七卷〉
【別仙子】
此時模樣，算來是，秋天月。無一事，堪惆悵，須圓闕。穿窗牖，人寂靜，滿面蟾光如雪。照淚痕何似，兩眉雙結。
曉樓鐘動，執纖手，看看別。移銀燭，偎身泣，聲哽噎。家私事，頻付囑，上馬臨行說。長思憶，莫負少年時節。
【菩薩蠻】
枕前發盡千般願。要休且待青山爛。水面上秤錘浮。直待黃河徹底枯。
白日參辰現。北斗回南面。休即未能休。且待三更見日頭。
【酒泉子】
砂多泉頭，伴賊寇槍張怒起，語報恩住裴氏暉威（下缺）
* 〈以上二首斯四三三二卷〉
【謁金門】
開於闐。綿綾家家總滿。奉獻生龍及玉椀。將來百姓看。
尚書坐宮殿。四塞休征罷戰。但阿郎千秋歲，甘州他自離亂。
* 〈斯四三五九卷〉
【失調名】
莨菪不歸鄉。經今半夏姜。去他烏頭了，血滂滂他家附子豪強。父母依意美，長短桂心，日夜思量。
* 〈斯四五八卷〉
【婆羅門】
* 〈詠月曲子〉
望月婆羅門。青霄現金身。面帶黑色齒如銀。處處分身千萬億，錫杖撥天門。雙林禮世尊。
望月隴西生。光明天下行。水精宮裏樂轟轟，兩邊仙人常瞻仰，鸞羅鶴彈箏。鳳凰說法聽。
望月曲彎彎。初生似玉環。漸漸團圓在東邊。銀城周回星流遍。錫杖奪天門，明珠四畔懸。
望月在邊州。江東海北頭。自從親向月中遊。隨佛逍遙登上界，端坐寶花樓。千秋以萬秋。
* 〈以上四首斯四五七八卷〉
【山花子】
去年春日長相對。今年春日千山外。落花流水東西路，難期會。
西江水竭南山碎。億得終日心無退。當時只合同攜手，悔悔悔。
* 〈斯五五四卷〉
【望江南】
邊塞苦，聖上合聞聲。背番歸漢經數歲，常聞大國作長城。金榜有嘉名。
太保化，永保更延齡。每抱沈機扶社稷，壹人有慶萬家榮。早願拜龍旌。
龍沙塞，遠路隔烽波。每恨諸蕃生流滯，只緣當路寇讎多。抱屈爭那何。
新恩照，聖澤遍天涯。大朝選差中外使，今因絕塞漸經過。路次合通和。
曹公德，為國拓西邊。六戎盡來作百姓，壓彈河隴定羌渾。雄名遠近聞。
盡忠孝，向主立殊勛。靜難論兵扶社稷，恒將籌略定妖氛。願萬載作人君。
* 〈以上三首斯五五五六卷〉
【失調名】
塞北征戰幾時休。罷風流。汝家夫壻□□□，荏苒已經秋。
寒衣造了無人送，憑□□□書將。沙窗孤雁叫，泣淚數千行。
【失調名】
報聞寰海聖明君。感皇恩。八方無事妖氛凈。定乾坤。
君臣道泰如魚水，衣永掛長新。道屬輕山嶽，千秋與萬春。
【送征衣】
今世共你如魚水，是前世因緣。兩情準擬過千年。轉轉計較難。交汝獨自孤眠。
每見庭前雙飛燕，他家如自然。夢魂往往到君邊。心穿石也穿。愁甚不團圓。
【失調名】
（上缺）宜美人秋水似天仙。紅娘子本住□□□□□兒終日繞花間。舉頭聚落秋□□□□梅上采蓮船。楊柳枝桗墮落西（下缺）
* 〈以上四首斯五六四卷〉
【失調名】
六問枕不平，看似□□□。事從後園去，後園□□□。金釵薄落地，口作臺枚舌。羅帶自嫌長，自作同心結。東□枕不平，蓋郎園轉歇。君作□□心，莫聽閑人說。
* 〈斯五八五二卷〉
【鄭郎子詞】
青絲弦，揮白玉。宮商角徵羽，五音足。何時得對明主彈，一弦彈卻天下曲。
【鬥百草詞】
建士祈長生，花林摘浮郎。有情離合花，無風獨搖草。喜去喜去覓草。色數莫令少。
佳麗重明臣，爭花競鬥新。不怕西山白，惟須東海平。喜去喜去覓草，覺走鬥花先。
望春希長樂，南樓對北華。但看結李草，何時憐纈花。喜去喜去覓草，鬥罷且歸家。
庭前一株花，芬芳獨自好。欲摘問傍人，兩兩相撚取。喜去喜去覓草，灼灼其花報。
【阿曹婆詞】
昨夜春風來入戶，動如開。只見庭前花欲發，半含咍。直為辭君容貌改，征夫鎮在隴西杯。正見前庭雙鵲喜，君在塞外遠征回。夢先來。
獨坐幽閨思轉多。意如何。秋夜更長難可度，慢憐他。每恨狂夫薄行跡，一從征出鎮蹉跎。直與辭君容貌改，疆場還道□□□，□□□。
當本祗言三載歸。灼灼期。朝暮啼多淹損眼，信音稀。妾守空閨恒獨寢，君在塞北亦應知。懊惱無知呈肝膽，留心會合待明時。□□□。
【何滿子詞】
平夜秋風凜凜高。長城俠客逞雄豪。手執剛刀利如雪，腰間恒垂可吹毛。
秋水澄澄深復深。喻如賤妾歲寒心。江頭寂寞無音信，薄暮惟聞黃鳥吟。
城傍獵騎各翩翩。側坐金鞍調馬鞭。胡言漢語真難會，聽取胡歌甚可憐。
金河一去路千千，欲到天邊更有天。馬上不知何處變，回來未半早經年。
【劍器詞】
皇帝持刀強，一一上秦王。聞賊勇勇勇，擬欲向前湯。應手五三個，萬人誰敢當。從家緣業重，終日事三郎。
丈夫氣力全，一個擬當千。猛氣沖心出，視死亦如眠。彎弓不離手，恒日在陣前。譬如鵲打雁，左右悉皆穿。
排備白旗舞，先自有由來。合如花焰秀，散若電光開。喊聲天地裂，騰踏山嶽摧。劍器呈多少，渾脫向前來。
* 〈以上十五首斯六五三七卷〉
【失調名】
（上缺）褰舊戎裝。卻著漢衣裳。家住大楊海，蠻騫不會宮商。今日得逢明聖主，感恩光。
【獻忠心】
臣遠涉山水，來慕當今。到丹闕，御龍樓。棄氈帳與弓劍，不歸邊地。學唐化，禮儀同，沐恩深。
見中華好，與舜日同。垂衣理，教花隆。臣遐方無珍寶，願公千秋住。感皇澤，垂珠淚，獻忠心。
驀卻多少雲水，直至如今。陟歷山阻，意難任。早晚得到唐國裏，朝聖明主。望丹闕，步步淚，滿衣襟。
生死大唐好，喜難任。齊拍手，奏鄉音。各將向本國裡，呈歌舞。願皇壽，千萬歲，獻忠心。
【酒泉子】
* 〈演故事〉
每見惶惶，隊隊雄軍驚禦輦。驀街穿巷犯皇宮。只擬奪九重。
長槍短劍如麻亂。爭那失計無投竄。金箱玉印自攜將。任他亂芬芳。
* 〈以上四首伯二五六卷〉
【定西蕃】
事從星車入塞，沖砂磧，冒風寒。度千山。
三載方達王命，豈辭辛苦艱。為布我皇綸緯，定西蕃。
* 〈伯二六四一卷〉
【思越人】
一枝花，一盞酒，小□爭不□□。□□□□終不醉，無花對酒難□。
一枝遺□□□□，□枝慕我心迷。幾度擬判判不得，思量□□□垂。
美東鄰，多窈窕，繡裙步步輕擡。獨向西園尋女伴，笑時雙臉蓮開。
少年分手低聲問，匆匆恨闕良媒。怕被顛狂花下惱，牡丹不折先回。
【怨春閏】
好天良夜月，碧霄高掛。羞對文鸞，淚濕紅羅帊。時斂愁眉，恨君顛罔，夜夜歸來，紅燭長流雲榭。
夜久更深，羅帳虛薰蘭麝。頻頻出戶，迎取嘶嘶馬。含笑闔，輕輕罵。把衣撏撦。叵耐金枝，扶入水精簾下。
* 〈以上三首伯二七四八卷〉
【搗練子】
孟姜女，杞梁妻。一去燕山更不歸。造得寒衣無人送，不免自家送征衣。
長城路，實難行。乳酪山下雪雰雰。吃酒則為隔飯病，願身強健早還歸。
堂前立，拜辭娘。不覺眼中淚千行。勸你耶娘少悵望，為吃他官家重衣糧。
辭父娘了，入妻房。莫將生分向耶娘。君去前程但努力，不敢放慢向公婆。
【望江南】
娘子面，磴了再重磨。昨來忙莫行裡少，蓋緣傍伴迸夫多。所以不來過。
莫攀我，攀我太心偏。我是曲江臨池柳，者人折了那人攀。恩愛一時間。
敦煌郡，四面六蕃圍。生靈苦屈青天見，數年路隔失朝儀。目斷望龍墀。
新恩降，草木總光暉。若不遠仗天威力，河湟必恐陷戎夷。早晚聖人知。
【酒泉子】
* 〈詠馬〉
紅耳薄寒。搖頭弄耳擺金轡。曾經數陣戰場寬。用勢卻還邊。
入陣之時，汗流似血。齊喊一聲而呼歇。但則收陣卷旗幡。汗散卸金鞍。
* 〈詠劍〉
三尺青蛇，斬新鑄就鋒刃快。沙魚裹欛用銀裝。實見七星光。
曾經長蛇偃月陣。一遍離匣神鬼遁。鴻門會上佑明王。勝用一條槍。
【楊柳枝】
春來春去春復春。寒暑來頻。月生月盡月還新。又被老催人。只見庭前千歲
月，長在常存。不見堂上百年人。盡總化為塵。
* 〈以上七首伯二八九卷〉
【定風波】
陰毒傷寒脈又微。四支厥冷厭難醫。更遇盲醫與宣瀉。休也。頭面大汗永分離。
時當五六日，頭如針㓨汗微微。吐逆黏滑全沈細。胃脈墳。斯須兒女獨孤淒。
夾食傷寒脈沈遲。時時寒熱汗微微。只為臟中有結物，虛汗出，心脾連胃睡不得。
時當八九日，上氣喘粗人不識。鼻顫舌焦容□黑。明醫識。墮積千金醫不得。
風濕傷寒脈緊沈。遍身虛汗似湯淋。此是三傷誰識別。情切。有風氣有食結。
時當五六日，言語惺惺精神出。勾當如同強健日。名醫識。喘粗如睡遭沈溺。
* 〈以上三首伯三九三卷〉
【失調名】
一只銀瓶子，兩手拴。攜送遠行人，福祿安。承聞黃河長，不信寬。身上渡明官，恐怕人。
大海蘆花白，秋夜長。庭前樹葉黃，旋草霜。門前寒來了，繡|襠。夫妻在他鄉，淚千行。
* 〈伯三一二三卷〉
【菩薩蠻】
敦煌古往出神將。感得諸蕃遙欽仰。效節望龍庭。麟臺早有名。
只恨隔蕃部。情懇難申吐。早晚滅狼蕃。一齊拜聖顏。
再安社稷垂衣理。壽同山嶽長江水。頻見老人星。萬方休戰征。
良臣安國部。今喜回鸞鳳。從此後太階清。齊欽呼聖明。
【浣溪沙】
喜睹華筵戲大賢。歌歡共過百千年。長命杯中傾淥醑，滿金舡。
把酒願同山嶽固，昔日彭祖等齊年。深謝慈憐兼獎飾，獻羌言。
好是身霑聖主恩。紫寧初降耀朱門。合郡人心銜喜賀，拜聖君。
竭節盡忠扶社稷，指山為誓保乾坤。看著風苗雙旌擁，賀明君。
卻掛綠欄用筆章。不藉你馬上弄銀槍。罷卻龍泉身擐甲，學文章。
撚取硯筒濃撚筆，疊紙將來書兩行。將向殿前報消息，也是為君王。
結草城樓不忘恩。些些言語莫生嗔。比死共君緣外客，悉安存。
百鳥相依投林宿，道逢枯草再迎春。路上共君先下拜，如若傷蛇口含真。
【感皇恩】
四海天下及諸州。皆言今歲永無憂。長圖歡宴在高樓。寰海內，束手願歸投。
朱紫盡風流。殿前卿相對，列諸侯。叫呼萬歲願千秋。皆樂業，鼓腹滿田疇。
當今聖壽比南山。金枝玉葉竟盡相連。百僚卿相列排班。呼萬歲，盡在玉階前。
金殿悅龍顏。祥雲駕喜悅，兩盤旋。休將舜日比堯年。人安泰，爭似聖明天。
* 〈以上八首伯三二一八卷〉
【失調名】
少年夫婿負恩多。霜臉上淚痕多。千回去，自消磨。羅帶上鸞鳳，擬拆意如何。錦帳幈幃冷落多。何復戀嬌娥。回來直擬苦過磨。思量得還是諺哥哥。
【南歌子】
悔嫁風流婿，風流無準憑。攀花折柳得人憎。夜夜歸來沈醉，千聲喚不應。
回覷簾前月，鴛鴦帳裹燈。分明照見負心人。問道些須心事，搖頭道不曾。
* 〈獎美人〉
翠柳眉間綠，桃花臉上紅。薄羅衫子掩蘇胸。一段風流難比，像白蓮出水中。
（下缺）
* 〈以上三首伯三一三七卷〉
【浣溪沙】
一隊風來一隊塵。萬迢迢不見人。陸上無水受卻□，使風行。
斑山不叠貼烏遠，早晚到我本鄉園。思憶耶娘長服藥，應昏晨。
* 〈伯三一五五卷〉
【喜秋天】
廳前夭桃柳線。頻為送征衣，每年差良人見（下缺）
* 〈伯三一五六卷〉
【菩薩蠻】
□□□□□□□。□□□□□□□。□□□□□。□□□□□。
□□□□□。□□相思意。羞著舊羅裳。雙雙金鳳凰。
清明節近千山綠。輕盈士女腰如束。九陌正花芳。少年騎馬郎。
羅衫香袖薄。佯醉拋鞭落。何用更回頭。謾添春夜愁。
朱明時節櫻桃熟。卷簾嫩筍初成竹。小玉莫添香。正嫌紅日長。
四支無氣力。鵲語虛消息。愁對牡丹花。不曾君在家。
香銷羅幌堪魂斷。唯聞蟋蟀吟相伴。每歲送寒衣。到頭歸不歸。
千行欹枕淚。恨別添憔悴。羅帶舊同心。不曾看至今。
昨朝為送行人早。五更未罷金雞叫。相送過鴻梁。水聲堪斷腸。
唯愁離別苦。努力登長路。住馬處再搖鞭。為傳千萬言。
* 〈以上五首伯三二五一卷〉
【菩薩蠻】
自從涉遠為遊客。鄉關迢遞千山隔。求官宦一無成。操勞不暫停。
路逢寒食節。處處櫻花發。攜酒步金堤。望鄉關雙淚垂。
數年學劍攻書苦。也曾鑿壁偷光路。塹雪聚飛螢。多年事不成。
每恨無謀識。路遠關山隔。權隱在江河。龍門終一過。
【謁金門】
常伏氣。住在蓬萊宮裡。綠竹桃花碧溪水。清齋長晚起。
聞道諸仙來至。服裹琴書歡喜。遠謁金門朝帝美。不辭千萬。
* 〈以上三首伯三三三三卷〉
【失調名】
十四十五上戰場。手執長槍。低頭淚落悔吃糧。步步近刀槍。昨夜馬驚轡斷，惆悵無人遮攔。險徑（下缺）
* 〈伯三三六卷〉
【搗練子】
雲疑蓋。月疑生。蒙蒙大綿疑三更。面上褐綾紅分散，號咷大哭呼三星。
對白綿，貳丈長。裁衣長來尺上量。夜來夢見秋郊水，自怕賓身上裁□。
孟姜女，陳杞梁。生生激惱小秦王。秦王喊俺三邊滯，千鄉萬築長城。
長城下，哭聲哀。喊俺長城一墮摧。里半髑髏千萬個，十方收骨不空回。
刃掩亮，雨蒙蒙。十個指頭血沾根。青竹干投上玄被子，從今以後信和藩。
娘子好，體一言。離別耶娘數拾年。早晚到家鄉，勒餑饊。月盡日交管黃紙錢。少長無月盡日交管黃紙錢。
* 〈以上六首伯三七一八卷〉
【感皇恩】
四海清平遇有年。黔黎歌聖德，樂相傳。修文偃革習農田。欽皇化，雨露蓋無邊。
瑞氣集諸賢。群僚趨玉砌，賀龍顏。磐石永固壽如山。梯航路，相問共朝天。
萬邦無事滅戈鋋。四夷來稽首，玉階前。龍樓鳳闕著喜雲連。人爭唱，福祚比金璿。
八水對三川。升平人道泰，帝澤鮮。修文罷武競題篇。從此後，願皇帝壽如山。
【蘇莫遮】
聰明兒，稟天性。莫把潘安，才貌相比並。弓馬學來陣上騁。似虎入丘山，勇猛應難比。
善能歌，打難令。正是聰明，處處皆通閉。久後策官應決定。馬上盤槍，□佐當今帝。
聰明兒，無不會。只為紅鱗，未變歸滄海。幾度龍門點額退。所有紅波，淥水歸潭在。
擺金鈴，搖玉佩。常有堅心，灑雨乾坤內。稍有行雲□頂載。猛透強波，直向青雲外。
【浣溪沙】
玉露初垂草木凋。雁飛南去燕離巢。寸步如同雲水隔，月輪高。
遠客思歸砧杵夜，庭前□葉墮銀筱。蟋蟀夜鳴階砌下，恨長宵。
雲掩茅庭書滿床。冰川松竹自清涼。幽境不曾凡客到，豈尋常。
出入每交猿閉戶，回來還伴鶴歸裝。夜至碧溪垂釣處，月如霜。
山後開園種藥葵。洞前穿作養生池。一架嫩藤花蔟蔟，雨微微。
坐聽猿啼吟舊賦，行看燕語念新詩。無事卻歸書閣內，掩柴扉。
海燕喧呼別淥波。雙飛迢遰歷山河。堅志一心思舊主，壘新窠。
出入豈曾忘故室，往來未有不經過。辭主南歸聲尚切，感恩多。
【謁金門】
雲水客。書見十年功積。聚盡螢光鑿盡壁。不逢青眼識。
終日塵驅役飲食。□□淚珠常滴。欲上龍門希借力。莫交重點額。
仙境美。滿洞桃花淥水。寶殿秦樓霞合翠。六銖常掛體。
悶即天宮遊戲。滿酌瓊漿任醉。誰羨浮生榮與貴。臨回看即是。
【生查子】
一樹澗生松，回長誰林起。勁枝接青霄，逸氣遮天地。
鬱鬱覆雲霞，且擁高峰頂。金殿選忠良，合赴君王意。
三尺龍泉劍。匣裹無人見。落雁一張弓，百只金花箭。
為國竭忠貞，苦處曾征戰。未忘立功勛，後見君王面。
【定風波】
攻書學劍能幾何。爭如沙塞騁僂儸。手執六尋槍似鐵。明月。龍泉三尺斬新磨。
堪羨昔時軍伍，漫誇儒士德能康。四塞忽聞狼煙起，問儒士，誰人敢去定風波。
征後僂儸未是功，儒士僂儸轉更加。三尺張良非耎弱。謀略。漢興楚滅本由他。
項羽翹楚無路，酒後難消一曲歌。霸王虞姬皆自刎。當本。便知儒士定風波。
* 〈以上十四首伯三八二一卷〉
【南歌子】
夜夜長相憶，知君思我無。識時紅褥玉人鋪。深夜不來歸舍，薄情是我夫。
漫畫眉如柳，虛勻臉上蓮。知他心在阿誰邊。天天天。因何用以偏。
楊柳連堤綠，櫻桃向日紅。舜吟迎氣陌秋風。滿院殘花挾竹，暖暖晚簾攏。
荷葉排青沼，雲峰簇碧空。舉杯搖扇書堂中。時聽笙歌消暑，思無窮。
雪消冰解凍，煙凝地發萌。綠楊紅葉兩分明。萬戶千門，春色漸舒榮。
忽睹雙飛燕，時聞百囀鶯。日惠處處管絲聲。公子王孫賞玩，諸芳情。
斜影朱簾立，情事共誰親。分明面上指痕新。羅帶同心誰綰，甚人踏破裙。
蟬鬢因何亂，金釵為甚分。紅妝垂淚憶何君。分明殿前實說，莫沈吟。
自從君去後，無心戀別人。夢中面上指痕新。羅帶同心自綰，被猻兒踏破裙。
蟬鬢朱簾亂，金釵舊股分。紅妝垂淚哭郎君。妾是南山松柏，無心戀別人。
爭不交人憶，怕郎心自偏。近來聞道不多安。夜夜夢寤倒錯，往往到君邊。
白日長相見，夜頭各自眠。終朝竟日意暄暄。願作合綰裙帶，長繞在你胸前。
* 〈以上六首伯三八三六卷〉
【失調名】
（上缺）羊子遍野巫山。醉胡子樓頭飲宴。醉思鄉千日醺醺。下水舡盞酌十分。令籌更打江神。
* 〈伯三九一一卷〉
【菩薩蠻】
霏霏點點回塘雨。雙雙只只鴛鴦語。灼灼野花香。依依金柳黃。
盈盈江上女。兩兩溪邊舞。皎皎綺羅光。輕輕雲粉妝。
【虞美人】
東風吹綻海棠開。香榭滿樓臺。香和紅艷一堆堆。又被美人和枝折，墜金釵。
金釵釵上綴芳菲。海棠花一枝。剛被蝴蝶遠人飛。拂下深深紅蕊落，汙奴衣。
* 〈以上二首伯三九九四卷〉
【鵲踏枝】
獨坐更深人寂寂。憶戀家鄉，路遠關山隔。寒雁飛來無消息。交兒牽斷心腸憶。
仰告三光珠淚滴。交他耶娘，甚處傳書覓。自嘆宿緣作他邦客。辜負尊親虛勞力。
* 〈伯四一七卷〉
【望遠行】
年少將軍佐聖朝。為國掃蕩狂妖。彎弓如月射雙雕。馬蹄到處盡雲消。
休寰海，罷槍刀。銀鸞駕走上超霄。行人南北盡歌謠。莫把堯舜比今朝。
* 〈伯四六九二卷〉
【還京樂】
知道鐘馗猛勇，世間專。能翻海，解移山。捉鬼不曾閑。見我手中寶劍，利新磨。斫妖魅，去邪魔。見鬼了，血洴波。者鬼意如何。爭敢接來過。小鬼咨言大哥。審須聽（下缺）
* 〈列一四六五卷〉
【菩薩蠻】
自從宇內充戈戟。狼煙處處熏天黑。早晚豎金雞。休磨戰馬蹄。
渺渺三江水。半是儒生淚。老尚逐經才。問龍門何日開。
【望江南】
天上月，遙望似一團銀。夜久更闌風漸緊，為奴吹散月邊雲。照見負心人。
五梁臺上月，一片玉無瑕。迤邐看歸西海去，橫雲出來不敢遮。靉靉繞天涯。
* 〈以上三首王國維校本〉
【鵲踏枝】
叵耐靈鵲多瞞語。送喜何曾有憑據。幾度飛來活捉取。鎖上金籠休共語。
比擬好心來送喜。誰知鎖我在金籠裏。欲他征夫早歸來，騰身卻放我向青雲裏。
【長相思】
旅客在江西。富貴世間稀。終日紅樓上，□□舞著棋。
頻頻滿酌醉如泥。輕輕更換金卮。盡日貪歡逐樂，此是富不歸。
哀客在江西。寂寞自家知。塵土滿面上，終日被人欺。
朝朝立在市門西。風吹淚□雙垂。遙望家鄉長短。此是貧不歸。
作客在江西。得病臥毫厘。還往觀消息。看看似別離。
村人曳在道傍西。耶娘父母不知。身上剟牌書字，此是死不歸。
* 〈以上四首《敦煌零拾》本〉
【漁歌子】
* 〈上王次郎〉
春雨微，香風少。簾外鶯啼聲聲好。伴孤摒，微語笑。寂對前庭悄悄。
當初去，向郎道。莫保青娥花容貌。恨狂夫，不歸早。交妾實在懊惱。
* 〈貞松堂藏本〉
【漁歌子】
* 〈月〉
繡簾前，美人睡。廳前猧子頻頻吠。雅奴卜，玉郎至。扶下驛騮沈醉。
出屏幃，正雲起。鶯啼濕盡相思被。共別人，好說我不是。得莫辜天負地。
【南歌子】
獲幸相邀命，攀連坐未閑。卑微得接對尊顏。今日同（下缺）。
* 〈以上二首趙尊嶽校本〉
【失調名】
（上缺）射立甚分明，王把金弓接畫幹。四圍百姓看。腳踏□白□壇。發箭到長安。
適□面，從來合有洞庭君。恰似前過□，側耳聽。只似覺淒聲。
【失調名】
一家歸，□年盡，日漸高。□□上詣開雲道。專誠請事大王王。生死說一場。自身受甚苦，觀音也合知。
自身坐處無罪過，三邊使來不發遣，一封書，青天也合知。
【失調名】
男兒出外逕前行。路上慎莫逢劫賊兵。兩家排陣便該門，三棱鑿子亂縱橫。奪目雲中落羽條，相謂莫交鴉鵲爭。
【浣溪沙】
一只黃鷹薄天飛，空中羅網嗟長懸。喚取家中好恩眷。貪人言。
高意郎君勞敬縛，忽然得奪旋高天。悔不當初人心負，奉你兩個沒因緣。
【失調名】
問安分明不以潘。繞歡。賤妾□□□□之五更，外看。遠聞孤山風動曉，心酸。弼手兩誇酒家錢。黃天。願作江河變成川。將身航海沒波瀾。
【失調名】
草頭霜冷誤中年。誤中年。先須學取禮儀全。誓願莫歸還。
脫卻皮裘返漢國，返漢國。多應養馬上胭脂山。淚眼仰青天。
【臨江仙】
大王處分警烽煙。山路阻隔多般。寒風切切賤於丹。行路遠，正見一條天。
願我早晚脫山川。大王堯舜團圓。自今已後把槍攢，舍金甲，齊唱快活年。
【失調名】
大丈夫漢，為國莫思身。單槍匹馬搶排陣，塵飛草動便須去，已後敬家斤。
兩陣壁，隱微處莫潛身。腰間四圍十三尺，龍泉寶劍靖妖霧。舉將來，獻明君。
【失調名】
離卻沙場別卻妻。交我兒婿遠征行。乃可□鞍梯漢齊。大王不容許女人齊。
女人束妝有何妨。妝束出來似神王。乃可刀頭劍下死，夜夜不願守空房。
【浣溪沙】
忽見山頭水道煙。鴛鴦擐甲被金鞍。馬上彎弓搭箭射，塞門看。
為報乞寒王子大，胭脂山下戰場寬。丈夫兒出來須努力，覓取策三邊。
【失調名】
拋我一身卻，自家一身當。歸漢路，千萬憶，君若在，生之時，不為人，死卿卿，憶著眼中淚落千行。
道路遙遠。早晚得見回過，黃河水滿，過三邊。圌上過，不覺水深淺。早去過，日落西下得相見。
【浣溪沙】
萬迢停不見家。一條黃路絕鳴沙。自憶家鄉心意亂，日長斜。
海水親圌來望□，遠聞孤雁轉思多。惆悵年年歸北路，曲子催送浪淘沙。
【失調名】
一不願耶娘老，二不願梵公王。三不願無弟兄，四不願自身當。
燕子雲中鳥，下來繞北堂。同席溫美酒，且以唱歌人。
* 〈以上十三首周紹良校本〉
